## கடவுள் வாழ்த்து- குறள் 3

மலர்மிசை யேகினான் மாணடி சேர்ந்தார்
நிலமிசை நீடுவாழ் வார்

## தொடர் அமைப்பு

மலர்மிசை ஏகினான் மாண் அடி சேர்ந்தார் நிலமிசை நீடுவாழ்வார்

## பரிமேலழகர் உரை

**மலர்மிசை ஏகினான் மாண் அடி சேர்ந்தார்** - 
மலரின்கண்ணே சென்றவனது மாட்சிமைப்பட்ட அடிகளைச் சேர்ந்தார்.
**நிலமிசை நீடுவாழ்வார்** - 
எல்லாவுலகிற்கும் மேலாய வீட்டுலகின்கண் அழிவின்றி  வாழ்வார்.

## உரைக்குறிப்பு

அன்பானினைவாரது உள்ளக்கமலத்தின்கண் அவர் நினைந்தவடிவோடு விரைந்து சேறலின், ஏகினானென இறந்தகாலத்தாற்கூறினார்.
என்னை?
{ இலக்கணம் - 
"வாராக் காலத்தும் நிகழுங் காலத்தும் ஓராங்கு வரூஉம் வினைச்சொற் கிளவி
இறந்த காலத்துக் குறிப்பொடு கிளத்தல் விரைந்த பொருள என்மனார் புலவர்." 
(தொல்காப்பியம், சொல்லதிகாரம், வினையியல், 44) என்பதோத்தாகலின். }

இதனைப் பூமேனடந்தான் என்பதோர் பெயர்பற்றிப் 
பிறிதோர்கடவுட்கேற்றுவாருமுளர். 
சேர்தல் - இடைவிடாது நினைத்தல்

## பிரித்து வாசிக்கும் உரை

**மலர்மிசை ஏகினான் மாண்அடி சேர்ந்தார்** - 
மலரின்கண்ணே சென்றவனது  மாட்சிமைப்பட்ட அடிகளைச் சேர்ந்தார்.
**நிலமிசை நீடுவாழ்வார்** - 
எல்லா உலகிற்கும் மேலாய வீட்டு உலகின்கண் அழிவின்றிவாழ்வார்.

## பிரித்து வாசிக்கும் உரைக்குறிப்பு

அன்பான் நினைவாரது உள்ளக்கமலத்தின்கண் அவர் நினைந்தவடிவோடு விரைந்து சேறலின், 'ஏகினான்' என இறந்த காலத்தால் கூறினார்.
என்னை?
{ இலக்கணம் -
" வாராக் காலத்தும் நிகழும் காலத்தும் ஓராங்கு வரூஉம் வினைச் சொற்
கிளவி இறந்த காலத்துக் குறிப்பொடு கிளத்தல் விரைந்த பொருள் என்மனார்
புலவர்." (தொல்காப்பியம், சொல்லதிகாரம், வினையியல், 44)  என்பது
ஓத்தாகலின். }
இதனைப் 'பூமேல் நடந்தான்' என்பதோர் பெயர்பற்றிப் பிறிதோர் கடவுட்கு
ஏற்றுவாரும் உளர். 
சேர்தல் - இடைவிடாது நினைத்தல்

241 - 6. தொல்காப்பியம் - வினையியல் - விரவு வினை
விரைவுப்பொருளில் கால மயங்குதல்
வாராக் காலத்தும் நிகழுங் காலத்தும்
ஓராங்கு வரூஉம் வினைச்சொற் கிளவி
இறந்த காலத்துக் குறிப்பொடு கிளத்தல்
விரைந்த பொருள என்மனார் புலவர்.
எதிர்காலத்தும் நிகழ்காலத்தும் ஒருபடியாக வரும் வினைச்சொற்
பொருண்மை இறந்தகாலத்தாற் சொல்லுதல் விரைவு பொருளையுடைய;

( எடுத்துக்காட்டு )

1. சோறு பாணித்த வழி உண்ணாது இருந்தானைப் போகல் வேண்டுங் குறையுடையான் ஒருவன் இன்னும் உண்டிலையோ என்ற வழி, உண்டேன் போந்தேன் என்னும் ; 
2. உண்ணா நின்றானும் உண்டேன் போந்தேன் என்னும் ; ஆண்டு 
எதிர் காலத்திற்கும் , நிகழ் காலத்திற்கும் உரிய பொருளை விரைவு பற்றி
இறந்தகாலத்தாற் கூறியிருப்பதைக் காண்க.
தொழில் இறந்தனவல்லவேனும், சொல்லுவான் கருத்து வகையான்
இறந்தனவாகச் சொல்லப்படுதலின், `குறிப்பொடு கிளத்தல்' என்றார்.

1. எதிர்காலத்துப் பொருண்மையைக் கிளத்தலும்,
2. நிகழ்காலத்துப் பொருண்மையைக் கிளத்தலும் 
என இரண்டு ஆகலான் , `விரைந்த பொருள' என்றார்.


Grammer Info

Additional Info


 

இலங்கை ஜெயராஜ் ஐயா - வகுப்பு
https://youtu.be/QNpwDedoyG0?t=523

