உ

## குறள் எண் 

**கூடாவொழுக்கம் - குறள் - 0உஎரு - 0275**  

## குறள் 

**பற்றற்றேம் என்பார் படிற்றொழுக்கம் எற்றெற்றென்று  
ஏதம் பலவுந் தரும்.**

## கொண்டு கூட்டும் முறை

**பற்று அற்றேம் என்பார் படிற்றொழுக்கம் எற்று எற்று என்று ஏதம் பலவும் தரும்**

## குறள் சாரம் 

**மற்றவர்கள் மதிக்கவேண்டும் என்று பொய்சொல்லி செய்யும் தீச்செயல் கொடுக்கும் தீமை**  
தம்மை மற்றவர்கள் நன்றாக மதிக்கவேண்டும் என்பதற்காக 'நாம் பற்றுஅற்றேம்'என்று சொல்பவரின் மறைவான தீய ஒழுக்கம்,  
அனுபவிக்கும் நேரத்தில் இனிமையாகத் தோன்றினாலும், பிறகு 'என்ன காரியம் செய்துவிட்டோம், என்ன காரியம் செய்துவிட்டோம்' என்று அவர்களே வருந்தும்படியாக அவர்களுக்குப் பலதுன்பங்களைக் கொடுத்துவிடும்.  

## பரிமேலழகர் உரை

**பற்று அற்றேம் என்பார் படிற்றொழுக்கம்** - தம்மைப் பிறர் நன்கு மதித்தற்பொருட்டு யாம் பற்றுஅற்றேம் என்று சொல்வாரது மறைந்த ஒழுக்கம், 

**எற்று எற்று என்று ஏதம் பலவும் தரும்** - அப்பொழுது இனிதுபோலத் தோன்றும் ஆயினும், பின் என்செய்தேம் என்செய்தேம் என்று தாமே இரங்கும்வகை, அவர்க்குப் பலதுன்பங்களையும் கொடுக்கும்.   

## பரிமேலழகர் உரைகுறிப்பு   

சொல் அளவல்லது பற்று அறாமையின், பற்று அற்றேம் என்பார் என்றும், சிறிதாய்க் கணத்துள்ளே அழிவதாய இன்பத்தின்பொருட்டுப் பெரிதாய் நெடுங்காலம் நிற்பதாய பாவத்தைச் செய்தார் அதன் விளைவின்கண் அந்தோ வினையே என்றழுவர் ஆகலின், எற்றுஎற்று என்றும் கூறினார்.   
இவை ஐந்துபாட்டானும் கூடாஒழுக்கத்தின் இழுக்கம் கூறப்பட்டது.  

## பொருட்க்குறிப்பு 

சொல் அளவல்லது பற்று அறாமையின், **பற்று அற்றேம் என்பார்** என்றும்,  
சிறிதாய்க் கணத்துள்ளே அழிவதாய இன்பத்தின்பொருட்டுப் பெரிதாய் நெடுங்காலம் நிற்பதாய பாவத்தைச் செய்தார்,   
அதன் விளைவின்கண் அந்தோ வினையே என்றழுவர் ( சீவக சிந்தாமணி		முத்தி இலம்பகம் 26 ) ஆகலின்,   
**எற்றுஎற்று** என்றும் கூறினார்.     

இவை ஐந்துபாட்டானும் ( குறள் 0271 - 0275 ) கூடாஒழுக்கத்தின் இழுக்கம் கூறப்பட்டது.     

## இலக்கணக்குறிப்பு  


## உயர் வள்ளுவ வகுப்பு காணொளி

https://youtu.be/TD79WBZOppc?t=2138

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**ஏதம்** - துன்பம்  
**இழுக்கம்** - களங்கம்  

## பொருட்க்குறிப்பு விளக்கம்

>**சீவக சிந்தாமணி -	முத்தி இலம்பகம் - விசயமா தேவியார் துறவு - 2625 26**  

>**வண்ணத் துகிலுடுப்பின் வாய்விட்  
>டழுவதுபோல் வருந்து மல்கு  
>னண்ணாச் சிறுகூறை பாகமோர்  
>கைபாக முடுத்து நாளு  
>மண்ணாந் தடகுரீஇ யந்தோ  
>வினையேயென் றழுவாட் கண்டு  
>நண்ணன்மின் செல்வ நமரங்கா  
>ணல்லறமே நினைமின் கண்டீர்.**  

 
>**வண்ணத்துகில் உடுப்பின் வாய்விட்டு அழுவது போல்** - அழகிய ஆடையை உடுப்பின் வாய்திறந்து அழுவதைப் போல  
>**வருந்தும் அல்குல்** - நையும் அல்குலிலே   
>**நண்ணாச் சிறு கூறை பாகம் ஓர் கை பாகம் உடுத்து** - பிறர் அணுகாமல் அருவருக்கும் சிறு கூறை ஒரு பாதியும் ஒரு கை ஒரு பாதியுமாக உடுத்து   
>**அண்ணாந்து அடகு உெரீஇ** - மேனோக்கிக் கீரையை உருவியவாறு   
>**அந்தோ வினையே என்று** - ஐயோ ‘கொடுவினையே‘ என்று   
>**நாளும் அழுவாள் கண்டும்** - ஒவ்வொரு நாளும் அழுகின்றவளைக் கண்டிருந்தும்   
>**நமர்காள்! செல்வம் நண்ணன்மின்** - சுற்றத்தீர்! செல்வத்தை அணுகாதீர்   
>**நல் அறமே நினைமின்!** - நல்லறத்தையே எண்ணுமின்!  


>http://www.tamilvu.org/slet/l3100/l3100pd1.jsp?bookid=52&auth_pub_id=56&pno=1485

## இலக்கணக்குறிப்பு விளக்கம்


## ஆங்கில கருத்தாக்கம் 


