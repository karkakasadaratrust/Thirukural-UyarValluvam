உ

## குறள் எண் 

**மெய்யுணர்தல் - குறள் -௦௩௬௦ - 0360**  

## குறள் 

**காமம் வெகுளி மயக்கம் இவைமூன்றன்  
நாமம் கெடக்கெடும் நோய்.**

## கொண்டு கூட்டும் முறை

**காமம் வெகுளி மயக்கம் இவை மூன்றன் நாமம் கெட, நோய் கெடும்**

## குறள் சாரம் 

வினைப்பயன்கள் என்னும் நோய் உருவாகாமல் இருக்கும் வழி   ((அ ))  
மெய் உணர்வதால் உண்டாகும் பயன்  

## பரிமேலழகர் உரை

**காமம் வெகுளி மயக்கம் இவை மூன்றன் நாமம் கெட** - ஞான யோகங்களின் முதிர்ச்சியுடையார்க்கு விழைவு, வெறுப்பு, அவிச்சை என்னும் இக்குற்றங்கள் மூன்றனுடைய பெயருங்கூடக் கெடுதலான்,  

**நோய் கெடும்** - அவற்றின் காரியமாய வினைப்பயன்கள் உளவாகா.  


## பரிமேலழகர் உரைகுறிப்பு   

அநாதியாய அவிச்சையும், அதுபற்றி யான்என மதிக்கும் அகங்காரமும், அதுபற்றி எனக்கு இது வேண்டும் என்னும் அவாவும், அதுபற்றி அப்பொருட்கண் செல்லும் ஆசையும், அதுபற்றி அதன்மறுதலைக்கண் செல்லும் கோபமும், என வடநூலார் குற்றம் ஐந்து என்றார். இவர் அவற்றுள் அகங்காரம் அவிச்சைக்கண்ணும் அவாவுதல் என்பது ஆசைக்கண்ணும் அடங்குதலான், மூன்று என்றார். இடையறாத ஞானயோகங்களின் முன்னர் இக்குற்றங்கள் மூன்றும் காட்டுத்தீ முன்னர்ப் பஞ்சுத் துய்போலும் ஆகலின், அம்மிகுதிதோன்ற இவை மூன்றன் நாமங்கெட என்றார். இழிவு சிறப்பு உம்மை விகாரத்தால் தொக்கது. கெட என்பது எச்சத் திரிபு. நோய் சாதியொருமை. காரணமாய அக்குற்றங்களைக் கெடுத்தார் காரியமாகிய இருவினைகளைச் செய்யாமையின், அவர்க்கு வரக்கடவ துன்பங்களும் இல்லை என்பது இதனால் கூறப்பட்டது. முன்கிடந்த துன்பங்களும் மேல் வரக்கடவ துன்பங்களும் இலவாதல் மெய்உணர்வின்பயன் ஆகலின், இவை இரண்டுபாட்டும் இவ்வதிகாரத்தவாயின. இவ்வாற்றானே மெய்யுணர்ந்தார்க்கு நிற்பன எடுத்த உடம்பும் அதுகொண்ட வினைப்பயன்களுமே என்பது பெற்றாம்.  

## பொருட்குறிப்பு 

1. அநாதியாய அவிச்சையும்,  
2. அதுபற்றி யான்என மதிக்கும் அகங்காரமும்,  
3. அதுபற்றி எனக்கு இது வேண்டும் என்னும் அவாவும்,  
4. அதுபற்றி அப்பொருட்கண் செல்லும் ஆசையும்,  
5. அதுபற்றி அதன்மறுதலைக்கண் செல்லும் கோபமும், என வடநூலார் குற்றம் ஐந்து என்றார். 

இவர் அவற்றுள்   
**அகங்காரம்** அவிச்சைக்கண்ணும்   
**அவாவுதல்** என்பது ஆசைக்கண்ணும் அடங்குதலான், **மூன்று** என்றார்.  

இடையறாத ஞானயோகங்களின் முன்னர் இக்குற்றங்கள் மூன்றும் காட்டுத்தீ முன்னர்ப் பஞ்சுத் துய்போலும் ஆகலின், அம்மிகுதிதோன்ற இவை **மூன்றன் நாமங்கெட** என்றார்.  
  
காரணமாய அக்குற்றங்களைக் கெடுத்தார் காரியமாகிய இருவினைகளைச் செய்யாமையின்,  
அவர்க்கு வரக்கடவ துன்பங்களும் இல்லை என்பது இதனால் கூறப்பட்டது.    

முன்கிடந்த துன்பங்களும் மேல் வரக்கடவ துன்பங்களும் இலவாதல் மெய்உணர்வின்பயன் ஆகலின்,  
இவை இரண்டுபாட்டும் ( குறள் 0359 - 0360 ) இவ்வதிகாரத்தவாயின.  

இவ்வாற்றானே மெய்யுணர்ந்தார்க்கு நிற்பன  
எடுத்த உடம்பும் அதுகொண்ட வினைப்பயன்களுமே என்பது பெற்றாம்.    

## இலக்கணக்குறிப்பு  

இழிவு சிறப்பு உம்மை விகாரத்தால் தொக்கது.   

**கெட**  என்பது எச்சத் திரிவு.   

**நோய்**  சாதியொருமை.  

## உயர் வள்ளுவ வகுப்பு காணொளி

https://youtu.be/DE9wuzhI0uA?t=1341

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

காமம் - விழைவு - விருப்பு      
வெகுளி - வெறுப்பு   
மயக்கம் - அவிச்சை   
வரவக் கடவ  - வரக் கூடிய  
இலவாதல்    - கிடையாது    
அநாதி - எப்பொழுதோ வந்த மயக்கம்   
யான் - நான்   
அவா - மனதின் உள்ளே தோன்றும் விருப்பமும் 
ஆசை - பொருளின் மேல் வெளிப்பட்டு தோன்றும் விருப்பமும்
மறுதலைகண் - மறுக்கப்பட்டதால்   
காட்டுத்தீ - மிகப்பெரிய தீ 
பஞ்சுத் துய் - பஞ்சின் மிகச் சிறிய நுண்ணிய கூறு 

## பொருட்குறிப்பு விளக்கம்

இருவினை - நல்வினை தீ வினை      
முன்கிடந்த துன்பங்களும் - சஞ்சிதம்   
மேல் வரக்கடவ துன்பங்களும் - ஆகாமியம்   
எடுத்த உடம்பும் அதுகொண்ட வினைப்பயன்களுமே - பிராரத்துவம் 

## இலக்கணக்குறிப்பு விளக்கம்

உம் என்ற இடைச்சொல் சிறப்பும்மையாக வெளிப்படும். சிறப்பும்மை இருவகைப்படும். 1. உயர்வு சிறப்பும்மை 2. இழிவு சிறப்பும்மை. சான்று : உயர்வு சிறப்பு - உயர்ந்தவரால் பொருளைச் சிறப்பிப்பது. 'வள்ளுவரும் போற்றிய இல்லறம்'.  இழிவு சிறப்பு - தாழ்ந்த பொருளை இகழ்ந்து கூறுவது. 'நாயும் பிழைக்கும் இந்தப் பிழைப்பு.' ~~பாரதியார்.    
**ஈண்டு காமம், வெகுளி, மயக்கம் ஆகிய மூன்று குற்றங்களின் நாமமும் என்ற இழிவு சிறப்பும்மை விகாரப்பட்டு நாமம் என்றானது.**    

கெட்டு என்பதிலுள்ள வினையெச்சம், கெட என திரிந்து வந்துள்ளது.  
**கெடுதலால் என்பது திரிந்து எச்சமாகக் கெட என நின்றது.**     

சாதி - ஓரினத்துப் பலபொருள்களுக்குப் பொதுவாயதோர் தன்மை.  சாதி ஒருமை - பல விடயங்களுக்குப் பொருந்துகிற பெயரை ஒருமையிலே உரைப்பது. சான்று - 1. மாடு புல் தின்னும். 2. மாம்பழம் இனிக்கும்.   
**ஈண்டு பல பிறவிகளால் வருகின்ற (ஐந்து குற்றங்களை) நோய்களைக் குறித்து சாதியொருமையால் நோய் எனப்பட்டது.** 

## ஆங்கில கருத்தாக்கம் 


