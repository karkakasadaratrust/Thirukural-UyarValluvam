உ

## குறள் எண் 

**தவம் - குறள் - 0உ௬க - 0261**   

## குறள் 

**உற்றநோய் நோன்றல் உயிர்க்குறுகண் செய்யாமை  
அற்றே தவத்திற் குரு.**  

## கொண்டு கூட்டும் முறை

**தவத்திற்கு உரு உற்ற நோய் நோன்றல் உயிர்க்கு உறுகண் செய்யாமை அற்றே**  

## குறள் சாரம் 

**தவம் செய்பவருக்கு அடிப்படை**  
தம்உயிர்க்கு வரும் துன்பங்களைப் பொறுத்தலும்,   
பிறஉயிர்கட்குத் துன்பம்செய்யாமையும் மட்டுமே.   
வேறில்லை.

## பரிமேலழகர் உரை

**தவத்திற்கு உரு**-தவத்தின் வடிவு  

**உற்ற நோய் நோன்றல் உயிர்க்கு உறுகண் செய்யாமை அற்றே** -   
* உண்டிசுருக்கல் முதலியவற்றால் தம்உயிர்க்கு வரும் துன்பங்களைப் பொறுத்தலும்,  
* தாம் பிறஉயிர்கட்குத் துன்பம்செய்யாமையுமாகிய அவ்வளவிற்று  

## பரிமேலழகர் உரைகுறிப்பு   

மற்றுள்ளன எல்லாம் இவற்றுள்ளே அடங்குதலின், அற்றே எனத் தேற்ற ஏகாரம் கொடுத்தார்.  
தவத்திற்கு உரு அற்று என்பது யானையது கோடு கூரிது என்பதனை, யானைக்குக் கோடு கூரிது என்றாற்போல ஆறாவதன் பொருட்கண் நான்காவது வந்த மயக்கம் இதனால் தவத்தினது இலக்கணம் கூறப்பட்டது.   

## பொருட்க்குறிப்பு 

இதனால் தவத்தினது இலக்கணம் கூறப்பட்டது.

## இலக்கணக்குறிப்பு  

மற்றுள்ளன எல்லாம் இவற்றுள்ளே அடங்குதலின்,  
**அற்றே** எனத் தேற்ற ஏகாரம் கொடுத்தார்.  

**தவத்திற்கு உரு அற்று** என்பது,  
**யானையது கோடு கூரிது** என்பதனை, **யானைக்குக் கோடு கூரிது**, என்றாற்போல  
ஆறாவதன் பொருட்கண் நான்காவது வந்த மயக்கம்.  

## உயர் வள்ளுவ வகுப்பு காணொளி

https://youtu.be/QbHYqETHmuI?t=6488

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**உரு** - வடிவம்  
**உண்டிசுருக்கல்** - உணவு குறைத்தல்.  
**உறுகண்** - துன்பம், நோய்   

## பொருட்க்குறிப்பு விளக்கம்

உண்டிசுருக்கல் முதலியவற்றால் தம்உயிர்க்கு வரும் துன்பங்களைப் பொறுத்தலும் - உணவு குறைத்தல் முதலாகிய விரதங்கள் மூலமாக உயிர்க்கு துன்பங்களை ஏற்படுத்தி, அதனை பொறுத்தல். விரதங்கள் புலன்களை கட்டுப்படுத்த பயன்படும்.  

## இலக்கணக்குறிப்பு விளக்கம்
  
**(ஏகார இடைச்சொல்) தேற்ற ஏகாரம்** - சொல்லின் ஈற்றில் நின்று பொருளின் தெளிவைக் கூறுவது.  தேற்றம் - தெளிவுப்பொருள். சான்று : ஒன்றே குலமும் ஒருவனே தேவனும்; யாதும்ஊரே; யாவரும் கேளிர்!     
**ஈண்டு உயிருக்குத் துன்பம் செய்யாமை, தனக்கு வந்த துன்பத்தைத் தாங்குதல் ஆகிய இவையே தவத்தின் வகைகளில் சிறந்தது.எனவே அற்றே எனத் தேற்ற ஏகாரம் கொடுத்தார்.**       

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு **உருபு** என்று பெயர். இதனால் வேறுபடுத்தப்படும் பெயரின் பொருளுக்கு **வேற்றுமை** என்று பெயர். இவ்வேற்றுமை தமிழில் எட்டு வகைப்படும்.    
**உருபு மயக்கம்** - தொடர்களில்,  பொருளுக்கு ஏற்றவாறு ஒரு வேற்றுமை உருபு அமையவேண்டிய இடத்தில், இன்னொரு வேற்றுமை உருபு வந்தமைந்து விடும். இங்ஙனம் வந்தமைந்தபோதும் பொருள் மாறாது. இதற்கு உருபு மயக்கம் என்று பெயர்.                            
**நான்காம் வேற்றுமை உருபு** - கு.    
**ஆறாம் வேற்றுமை உருபுகள்** - அது, ஆது, அ.    

**ஈண்டு அற்றே தவத்தினது உரு என்பது தவத்திற்கு உரு எனப்பட்டது. 'அது' என்ற ஆறாம்  உருபு  வருமிடத்தில் 'கு' என்ற  நான்காம் உருபு வேற்றுமை மயக்கமாக வந்தது.**

## ஆங்கில கருத்தாக்கம் 


