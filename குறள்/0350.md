உ

## குறள் எண் 

**துறவு - குறள் - 0௩ரு0 - 0350**  

## குறள் 

**பற்றுக பற்றற்றான் பற்றினை அப்பற்றைப்  
பற்றுக பற்று விடற்கு.**

## கொண்டு கூட்டும் முறை

**பற்று அற்றான் பற்றினைப் பற்றுக, அப்பற்றைப் பற்றுக பற்றுவிடற்கு**

## குறள் சாரம் 

பற்று விடுவதற்கு உபாயம்  

## பரிமேலழகர் உரை

**பற்று அற்றான் பற்றினைப் பற்றுக** - எல்லாப் பொருளையும் பற்றிநின்றே பற்றற்ற இறைவன் ஓதிய வீட்டுநெறியை இதுவே நன்னெறிஎன்று மனத்துக் கொள்க,   

**அப்பற்றைப் பற்றுக பற்றுவிடற்கு**-  
கொண்டு,  
அதன்கண் உபாயத்தை அம்மனத்தாற்செய்க, விடாது வந்த பற்று விடுதற்கு. 

## பரிமேலழகர் உரைகுறிப்பு   

கடவுள் வாழ்த்திற்கு ஏற்ப ஈண்டும் பொதுவகையால் பற்றற்றான் என்றார். பற்றுஅற்றான் பற்று என்புழி ஆறாவது செய்யுட் கிழமைக்கண் வந்தது.  
ஆண்டுப்பற்று என்றது, பற்றப்படுவதனை. அதன்கண் உபாயம் என்றது, தியான சமாதிகளை. விடாது வந்த பற்று என்பது அநாதியாய் வரும் உடம்பின் பற்றினை. அப்பற்று விடுதற்கு உபாயம் இதனால் கூறப்பட்டது.    

## பொருட்குறிப்பு   

கடவுள் வாழ்த்திற்கு ஏற்ப   
ஈண்டும் பொதுவகையால் **பற்றற்றான்** என்றார்.  
 
ஆண்டுப்**பற்று** என்றது, பற்றப்படுவதனை.   
அதன்கண் **உபாயம்** என்றது, தியான சமாதிகளை.  

**விடாது வந்த பற்று** என்பது அநாதியாய் வரும் உடம்பின் பற்றினை.  
அப்பற்று விடுதற்கு **உபாயம்** இதனால் கூறப்பட்டது.    

## இலக்கணக்குறிப்பு  

**பற்றுஅற்றான் பற்று** என்புழி ஆறாவது செய்யுட் கிழமைக்கண் வந்தது.   

## உயர் வள்ளுவ வகுப்பு காணொளி

https://youtu.be/zb1p44eT4hE?t=2206

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

**மனத்துக் கொள்க** - மனத்தில் உட்கொள்க.    
**ஈண்டும்** - இங்கேயும் 

## இலக்கணக்குறிப்பு விளக்கம்

ஆறாவது செய்யுட் கிழமைக்கண் - ஆறாவது வேற்றுமை உருபு - பற்று அற்றவன் காட்டிய பற்று என்பது பற்று அற்றானது பற்று என்று வந்துள்ளது. (குறள் 0006) இதிலும் இதே இலக்கணம் உள்ளது.

**ஆறாம் வேற்றுமை உருபுகள்** - அது, ஆது, அ. உடைய என்பது சொல்லுருபாக வரும். தற்கிழமை - தன்னோடு இயைந்த, பிரிக்க முடியாத ஒன்றாகும், தனக்கே உரியதாகும்.  பிறிதின் கிழமை - தன்னோடு வேறான, பிரிக்க முடிகின்ற ஒன்றாகும். செய்யுட்கிழமை - தன்னிடமிருந்து பிரிக்கக்கூடியதாக இருந்தாலும் உரிமை மாறாதது. ஆறாம் வேற்றுமைப் பொருள்களுள் இன்னாரது பாட்டு என ஆக்கியோனுக்கும் அவன் பாட்டுக்கும் உள்ள உரிமையாகிய பொருள்.  சான்று : கம்பனுடைய கவித்திறம் - தற்கிழமை;  கம்ப இராமாயணம் - பிறிதின்கிழமை & செய்யுட்கிழமை.    

**ஈண்டு பற்றற்றான் பற்று என்பது பற்றற்றானது பற்று. (முக்தி நெறி) வீட்டு நெறியானது ஆண்டவனாலே சொல்லப்பட்ட நெறி (வழி). எனவே பற்றற்றான் பற்று என்பது ஆறாவது செய்யுட்கிழமைக்கண் வந்தது.**   

## ஆங்கில கருத்தாக்கம் 


