உ

## குறள் எண் 

**வினைத்தூய்மை - குறள் - ௦௬௬௦ - 0660**    

## குறள் 

**சலத்தால் பொருள்செய்து ஏமார்த்தல் பசுமண்  
கலத்துள்நீர் பெய்துஇரீஇ யற்று.**  

## கொண்டு கூட்டும் முறை

**சலத்தால் பொருள் செய்து ஏமார்த்தல் பசுமட்கலத்துள் நீர் பெய்து இரீஇயற்று**

## குறள் சாரம் 

**தீயவழியில் அடைந்த செல்வம் சுடாத பச்சைமண் பாத்திரத்தில் தேக்கியதற்கு சமம்**  
அமைச்சன் கெட்டவழியில் பொருள் சம்பாதித்து அதனால் அரசனுக்குப் பாதுகாப்புக் கொடுத்தல் சுடாத பச்சைமண் பாத்திரத்தில் நீரைத் தேக்கி அதற்குப் பாதுகாப்புக் கொடுப்பதற்குச் சமமாகும்.   

## பரிமேலழகர் உரை

**சலத்தால் பொருள் செய்து ஏமார்த்தல்** - அமைச்சன் தீயவினைகளாற் பொருள்படைத்து அதனால் அரசனுக்கு ஏமஞ்செய்தல்  

**பசுமட்கலத்துள் நீர் பெய்து இரீஇயற்று** - பசியமட்கலத்துள்ளே நீரைப்பெய்து அதற்குஏமஞ்செய்ததனோடு ஒக்கும். 

## பரிமேலழகர் உரைகுறிப்பு   

முன் ஆக்கம் பயப்பனபோல்தோன்றிப் பின்அழிவே பயத்தலால், அவை சலம்எனப்பட்டன.   
ஏமமார்த்தல்என்பது ஏமார்த்தல்என்றாயிற்று, ஏமத்தை அடையப்பண்ணுதல் என்றவாறு.  
இருத்துதல் நெடுங்காலம் இருப்பச் செய்தல்.  
அரசனும் பொருளும் சேரப்போம்என்பதாம்.  
பிறரெல்லாம் ஏமார்த்தல்என்று பாடமோதி, அதற்கு மகிழ்தல்என்றும், இரீஇயற்றுஎன்பதற்கு வைத்தாற்போலும்என்றும் உரைத்தார், அவர் அவை தன்வினையும் பிறிதின்வினையுமாய உவமையிலக்கணத்தோடு மாறுகோடல் நோக்கிற்றிலர்.  
இவை நான்குபாட்டானும் அதற்குக் காரணம் கூறப்பட்டது.    

## பொருட்குறிப்பு 

முன் ஆக்கம் பயப்பனபோல்தோன்றிப் பின்அழிவே பயத்தலால், அவை **சலம்**எனப்பட்டன.   

**இருத்துதல்** - நெடுங்காலம் இருப்பச் செய்தல்.  

அரசனும் பொருளும் சேரப்போம்என்பதாம்.  

இவை நான்குபாட்டானும் (குறள் 0657 - 0660) அதற்குக் காரணம் கூறப்பட்டது.     

## இலக்கணக்குறிப்பு  

ஏமமார்த்தல்என்பது **ஏமார்த்தல்**என்றாயிற்று, ஏமத்தை அடையப்பண்ணுதல் என்றவாறு.

பிறரெல்லாம் **ஏமார்த்தல்**என்று பாடமோதி, அதற்கு மகிழ்தல்என்றும், இரீஇயற்றுஎன்பதற்கு வைத்தாற்போலும்என்றும் உரைத்தார், அவர் அவை தன்வினையும் பிறிதின்வினையுமாய உவமையிலக்கணத்தோடு மாறுகோடல் நோக்கிற்றிலர்.

## உயர் வள்ளுவ வகுப்பு காணொளி

https://youtu.be/TwDRLVD36l0?t=2928 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**பசுமட்கலயம்** - பச்சைமண் கொண்டு சுடாத பாத்திரம்.  
**ஏமம்** - பாதுகாப்பு   
**ஆர்த்தல்** - கட்டுதல்   

## பொருட்குறிப்பு விளக்கம்


## இலக்கணக்குறிப்பு விளக்கம்

**உவமை** : பண்பு, தொழில், பயன், உரு என்ற நான்கன் காரணமாக ஒரு பொருளை அதன் தன்மை கொண்ட மற்றொரு பொருளோடு ஒப்பிட்டுக் கூறுவது உவமை.    
**ஈண்டு தீயவினைகளால் ஈட்டிய பொருள் அழிவது உறுதி என்பதை ஈரப்பானையில் ஊற்றி வைக்கும் தண்ணீர் வீணாவதும், பானையும் அழியும் என்ற உவமையால் விளக்கப்படுகிறது.**           

**தமிழில் சொல்லோடு சொல் இணையும் புணர்ச்சியில் சொற்களில் மாற்றம் உண்டாவதைத் திரிபு என வழங்குவர்.** இந்த மாற்றங்களைத் தொல்காப்பியம் மெய் பிறிதாதல், மிகுதல், குன்றல் என மூவகையாகப் பாகுபாடு செய்துகொள்கிறது. நன்னூல் திரிதலை விகாரம் எனக் குறிப்பிடுகிறது.    
**ஈண்டு ஏமமார்த்தல் என்பது திரிந்து ஏமார்த்தல் என நின்றது.**

## ஆங்கில கருத்தாக்கம் 


