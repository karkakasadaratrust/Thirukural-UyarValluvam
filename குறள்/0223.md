உ

## குறள் எண் 

**ஈகை - குறள் - 0உஉ௩ - 0223** 

## குறள் 

**இலனென்னும் எவ்வம் உரையாமை ஈதல்  
குலன்உடையான் கண்ணே உள.** 

## கொண்டு கூட்டும் முறை

**இலன் என்னும் எவ்வம் உரையாமை- ஈதல், உள குலன்உடையான் கண்ணே**

## குறள் சாரம் 

நன்று, தீது என சொல்லப்பட்டவைகளில், செய்பவர்கள், செய்யாதவர்கள் ஆகியோருக்கு உரிய தகுதி சொல்லப்பட்டது.  
'நான் இல்லாதவன்' என்று வறுமை அடைந்து, இரப்பவன் சொல்லும் இழிவான துன்பச் சொல்லை தான் பிறரிடம் சென்று சொல்லாமல் இருத்தலும், அச்சொல்லைத் தன்னிடத்தில் யார் வந்து சொன்னார்களோ அவர்களுக்கு மறுக்காமல் ஈதலும் நல்ல குடும்பத்தில் பிறந்தவனிடம் இருப்பவை.  

## பரிமேலழகர் உரை

**'இலன் என்னும் எவ்வம் உரையாமை** -  
யான் வறியன் என்று இரப்பான் சொல்லும் இளிவரவைத்  
தான் பிறர்கண் சொல்லாமையும்,  

**ஈதல்** - அதனைத் தன்கண் சொன்னார்க்கு மாற்றாது ஈதலும்,  

**உள குலன்உடையான்கண்ணே** - இவை இரண்டும் உளவாவன குடிப்பிறந்தான் கண்ணே.

## பரிமேலழகர் உரைகுறிப்பு   

மேல் தீது என்றது ஒழிதற்கும் நன்று என்றது செய்தற்கும் உரியவனை உணர்த்தியவாறு.  
இனி இலன் என்னும் எவ்வம் உரையாமை ஈதல் என்பதற்கு, அவ்விளிவரவை ஒருவன் தனக்குச் சொல்வதற்கு முன்னே அவன் குறிப்பறிந்து கொடுத்தல் எனவும், அதனைப் பின்னும் பிறனொருவன்பால் சென்று அவன் உரையா வகையால் கொடுத்தல் எனவும், யான் இதுபொழுது பொருளுடையேன் அல்லேன் எனக் கரப்பார் சொல்லும் இளிவரவைச் சொல்லாது கொடுத்தல் எனவும் உரைப்பாரும் உளர்.  
அவர் ஈதல் என்பதனைப் பொருட்பன்மை பற்றி வந்த பன்மையாக உரைப்பர்.    

## பொருட்குறிப்பு   

மேல் தீது என்றது ஒழிதற்கும் நன்று என்றது செய்தற்கும் உரியவனை உணர்த்தியவாறு.  

இனி **இலன் என்னும் எவ்வம் உரையாமை ஈதல்** என்பதற்கு,  
* அவ்விளிவரவை ஒருவன் தனக்குச் சொல்வதற்கு முன்னே அவன் குறிப்பறிந்து கொடுத்தல் எனவும்,  
* அதனைப் பின்னும் பிறனொருவன்பால் சென்று அவன் உரையா வகையால் கொடுத்தல் எனவும்,  
* யான் இதுபொழுது பொருளுடையேன் அல்லேன் எனக் கரப்பார் சொல்லும் இளிவரவைச் சொல்லாது கொடுத்தல் எனவும் உரைப்பாரும் உளர்.  
அவர் ஈதல் என்பதனைப் பொருட்பன்மை பற்றி வந்த பன்மையாக உரைப்பர்.   

## இலக்கணக்குறிப்பு  

உள - உள்ளன என்ற பொருள் படும் பன்மைப் பெயர்.

## உயர் வள்ளுவ வகுப்பு காணொளி

https://youtu.be/JCE6eg8qL6c?t=2872

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்  

எவ்வம், இளிவரவு - இழிவான சொல்

## பொருட்குறிப்பு விளக்கம்


## இலக்கணக்குறிப்பு விளக்கம்

**பன்மை** - உயர்திணையிலோ, அஃறிணையிலோ ஒன்றுக்கு மேற்பட்ட பல பொருள்களைக் குறிக்க வரும் பெயர் பன்மை எனப்படும். **சான்று**:- நாம், இவை, அவர்கள், கற்கள், குயில்கள்.  

**ஈண்டு உள என்பது உள்ளன என்ற பன்மையாகக் கொள்ள வேண்டும்.**

## ஆங்கில கருத்தாக்கம் 


