உ

## குறள் எண் 

**அருளுடைமை - குறள் - ௦௨௪௫- 0245**  

## குறள் 

**அல்லல் அருளாள்வார்க்கு இல்லை வளிவழங்கு  
மல்லல்மா ஞாலம் கரி.**

## கொண்டு கூட்டும் முறை

**அருள் ஆள்வார்க்கு அல்லல் இல்லை, வளி வழங்கும் மல்லல் மா ஞாலம் கரி**  

## குறள் சாரம்   

**அருளால் வரும் நன்மை**  
அருள் உடையவர்க்கு இந்த பிறவியிலும்,  
ஒருகாலத்தும்	ஓரிடத்தும் துன்பம் வராது.  

## பரிமேலழகர் உரை

**அருள் ஆள்வார்க்கு அல்லல் இல்லை** - அருளுடையார்க்கு இம்மையினும் ஒரு துன்பம் உண்டாகாது,  

**வளி வழங்கும் மல்லல் மா ஞாலம் கரி** -  
அதற்குக் காற்று இயங்குகின்ற வளப்பத்தைஉடைய பெரியஞாலத்து  
வாழ்வார் சான்று. 

## பரிமேலழகர் உரைகுறிப்பு   

சான்று ஆவார் தாம் கண்டு தேறிய பொருளைக் காணாதார்க்குத் தேற்றுதற்கு உரியவர்.  
அருள்ஆள்வார்க்கு அல்லல்உண்டாக ஒருகாலத்தும்	ஓரிடத்தும் ஒருவரும் கண்டறிவார் இன்மையின், இன்மை முகத்தான் ஞாலத்தார் யாவரும் சான்று என்பார், வளி வழங்கும் மல்லல் மாஞாலம் கரி என்றார்.  
எனவே, இம்மைக்கண் என்பது பெற்றாம்.  
ஞாலம் ஆகுபெயர்.  
இவை மூன்றுபாட்டானும் அத்துணையுடையார்க்கு இருமையினும் துன்பம் இல்லாமை கூறப்பட்டது.   

## பொருட்க்குறிப்பு 

**சான்றுஆவார்** - தாம்கண்டு தேறிய பொருளைக் காணாதார்க்குத் தேற்றுதற்கு உரியவர்.  

அருள்ஆள்வார்க்கு அல்லல்உண்டாக  
* ஒருகாலத்தும்  
* ஓரிடத்தும்
* ஒருவரும் கண்டறிவார் இன்மையின்,  
இன்மை முகத்தான் ஞாலத்தார் யாவரும் சான்று என்பார், **வளி வழங்கும் மல்லல் மாஞாலம் கரி** என்றார்.  
எனவே, இம்மைக்கண் என்பது பெற்றாம்.  
  
இவை மூன்றுபாட்டானும் { குறள் 0243 - 0245 } 
அத்துணையுடையார்க்கு இருமையினும் துன்பம் இல்லாமை கூறப்பட்டது. 

## இலக்கணக்குறிப்பு  

**ஞாலம்** ஆகுபெயர்  

## உயர் வள்ளுவ வகுப்பு காணொளி

https://youtu.be/tmY9ZAM60s0?t=7814

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்  

**அல்லல்** - துன்பம்  
**வளி** - காற்று   
**ஆள்வார்க்கு** - கடைபிடிப்பவருக்கு  
**மல்லல்** - வளப்பத்தைஉடைய  
**மா** - பெரிய  
**கரி** - சான்று   
**தேறிய** - தேறுதல் - தெளிதல், நம்புதல், நிச்சயமாதல்   
**இருமை** - இம்மை , மறுமை   
**ஞாலம்** - உலகம் 

## பொருட்க்குறிப்பு விளக்கம்  

**சான்றுஆவார்** இன்றைய கால சாட்சிகள் போல, தான் கண்டு உணர்ந்ததை மற்றவருக்கு உணர்த்துபவர்.   

ஏன் பஞ்ச பூதங்களில் காற்றை மட்டும் குறிப்பாக கூறினார்.
இது இயங்குகின்ற காற்றுக்கும், பொழிகின்ற அருளுக்கும் பொருந்துகின்றது.  
காற்றின் இயக்கம் பார்க்கமுடியாதது போல, பொழிகின்ற அருளும் கண்ணுக்கு புலப்படாது.
இரண்டையுமே உணர மட்டுமே முடியும்.  
இவ் இரண்டுமே உயிர்கள் இந்த உலகத்தில் தொடர்ந்து வாழ உதவுகின்றன.    

**இன்மை முகத்தான்**
இந்த குறளில் உண்மையை, இன்மை என்னும் பிரமாணம் கொண்டு நிறுவுகின்றார்.    

## இலக்கணக்குறிப்பு விளக்கம்

ஞாலம் ஆகுபெயர்.   
ஞாலம் என்பது ஞாலத்தில் வாழ்வாரைக் ஆகிவருவதால் ஆகுபெயர்.  

## ஆங்கில கருத்தாக்கம் 


