உ

## குறள் எண் 

**கொல்லாமை - குறள் -  0௩உஉ - 0322**  

## குறள் 

**பகுத்துண்டு பல்லுயிர் ஓம்புதல் நூலோர்  
தொகுத்தவற்றுள் எல்லாந் தலை.**

## கொண்டு கூட்டும் முறை

**பகுத்து உண்டு பல்உயிர் ஓம்புதல், நூலோர் தொகுத்தவற்றுள் எல்லாம் தலை** 

## குறள் சாரம் 
நூல் செய்த அனைவரும் கொல்லாமையைச் சிறந்த அறம் என ஏற்றுக் கொண்டுள்ளனர்.  
பசித்திருக்கும் உயிர்களுக்குத் தன் உணவைப் பகுத்துக் கொடுத்துப் பின் தான் சாப்பிட்டு, ஓர் அறிவு உயிர் முதல் ஐந்து அறிவு உயிர் வரை உள்ள எல்லா உயிர்களையும் பாதுகாத்தலே, துறவிகளுக்கான அறங்களிலே, கொல்லாமைதான் சிறந்த அறம் என, நூல் செய்த அனைவரும் ஏற்றுக்  கொண்டுள்ளனர்.  

## பரிமேலழகர் உரை

**பகுத்து உண்டு பல்உயிர் ஓம்புதல்** - உண்பதனைப் பசித்த உயிர்கட்குப் பகுத்துக்கொடுத்து உண்டு ஐவகை உயிர்களையும் ஓம்புதல், 

**நூலோர் தொகுத்தவற்றுள் எல்லாம் தலை** -அறநூலை உடையார் துறந்தார்க்குத் தொகுத்த அறங்கள் எல்லாவற்றினும் தலையாய அறம். 

## பரிமேலழகர் உரைகுறிப்பு   

பல்லுயிரும் என்னும் முற்றம்மை விகாரத்தால் தொக்கது.   
ஓம்புதல் சோர்ந்தும் கொலை வாராமற் குறிக்கொண்டு காத்தல்.   
அதற்குப் பகுத்து உண்டல் இன்றியமையா உறுப்புஆகலின், அச்சிறப்புத் தோன்ற, அதனை இறந்தகால வினையெச்சத்தால் கூறினார்.  
எல்லா நூல்களிலும் நல்லனஎடுத்து எல்லார்க்கும் பொதுபடக்கூறுதல் இவர்க்கு இயல்புஆகலின், ஈண்டும் பொதுப்பட நூலோர் என்றும், அவர் எல்லார்க்கும் ஒப்பமுடிதலான் இது தலையாய அறம் என்றும் கூறினார்.    

## பொருட்குறிப்பு 

**ஓம்புதல்** சோர்ந்தும் கொலை வாராமற் குறிக்கொண்டு காத்தல். 

எல்லா நூல்களிலும் நல்லன எடுத்து எல்லார்க்கும் பொதுபடக் கூறுதல் இவர்க்கு இயல்புஆகலின்,   
ஈண்டும் பொதுப்பட **நூலோர்** என்றும்,   
அவர் எல்லார்க்கும் ஒப்பமுடிதலான் இது **தலையாய அறம்** என்றும் கூறினார்.    

## இலக்கணக்குறிப்பு  

**பல்லுயிரும்** என்னும் முற்றும்மை விகாரத்தால் தொக்கது.   

அதற்குப் **பகுத்து உண்டல்** இன்றியமையா உறுப்புஆகலின்,   
அச்சிறப்புத் தோன்ற, அதனை இறந்தகால வினையெச்சத்தால் கூறினார். 

## உயர் வள்ளுவ வகுப்பு காணொளி

https://youtu.be/DoQFtPTr0To?t=3818

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

>**ஐவகைஉயிர்கள்**      

>* ஓரறிவு - புல்லும் மரமும் முதலியன - தொடுகை அறிவு.  
>* இரண்டறிவு - இப்பியும் சங்கும் முதலியன - தொடுகையும் சுவையும் அறியும் அறிவு    
>* மூன்றறிவு - கறையானும் எறும்பும் முதலியன - தொடுகையும் சுவையும் வாசனையும் அறியும் அறிவு
>* நான்கறிவு - தும்பியும் வண்டும் முதலியன - தொடுகையும் சுவையும் வாசனையும் காண்பதும் அறியும் அறிவு  
>* ஐந்தறிவு - வானவரும் மக்களும் நரகரும் விளங்கும் புள்ளும் முதலியன -  தொடுகையும் சுவையும் வாசனையும் காண்பதும் கேட்பதும் அறியும் அறிவு  

## இலக்கணக்குறிப்பு விளக்கம்

**முற்றும்மை** என்பது பொருள் முடிந்து நிற்பதைக் குறிக்கும். சான்று : யாதும் ஊரே; யாவரும் கேளிர். (புறம் 192).  உலகம் யாவையும்... கம்பராமாயணம் கடவுள் வாழ்த்து.  இவற்றில் வரும் 'உம்' அதற்கு மேலே எதுவும் இல்லை என்பதைக் காட்டுகின்றது.   
ஈண்டு பல்லுயிர் என்பதற்கு ஐவகை உயிர்கள் என்ற உரையின் மூலம் எல்லா உயிர்களையும் ஒம்புதலைக் குறிப்பதால் முற்றும்மை. பல்லுயிரும் என்பதில் உள்ள முற்றும்மை விகாரப்பட்டு 'பல்லுயிர்' என்று தொக்கி நிற்கின்றது. 

**வினையெச்சம்** - ஒரு வினைச்சொல் முற்றிலும் பொருள் கொடுப்பதற்காக வினைமுற்றைத் தழுவிநிற்கும். இதனுடைய வினை (செயல்) முடியாது எச்சமாக இருக்கும். அதுவே வினையெச்சமாம். இதில் காலம் தோன்றும்; பால் தோன்றாது; செய்து, செய, செயின் என்ற வாய்ப்பாட்டு முறையில் வரும். சான்று : கற்று அடங்கினான் - இறந்த காலம், காண விழைகின்றான் - நிகழ் காலம், பேசின் பயன் உண்டு - எதிர் காலம்.    
ஈண்டு பல்லுயிர் ஒம்புதலுக்குப் பகுத்துஉண்டல் இன்றியமையாதது என்ற சிறப்பினை வெளிப்படுத்தப் பகுத்துண்டு என்ற இறந்தகால வினையெச்சத்தால் கூறப்பட்டது. 

## ஆங்கில கருத்தாக்கம் 


