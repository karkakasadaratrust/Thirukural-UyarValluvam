உ

## குறள் எண் 

**சொல்வன்மை – குறள் – 0௬௪௩ - 0643**  

## குறள் 

**கேட்டார்ப் பிணிக்கும் தகையவாய்க் கேளாரும்  
வேட்ப மொழிவதாம் சொல்.**  

## கொண்டு கூட்டும் முறை

**கேட்டார்ப் பிணிக்கும் தகை அவாய் கேளாரும் வேட்ப மொழிவது - சொல்லாம்**

## குறள் சாரம் 

**சொல்லின் இலக்கணம்**  
நண்பராய் உள்ளவர்கள், பின் கருத்துவேறுபாடு கொண்டு பிரிந்துவிடாதபடி வசப்படுகின்ற குணங்களை விரும்பியும்,   
பகைவர்களும் அப்பகையை விட்டுவிட்டு நண்பர்களாக மாறும்படியும்   
பேசப்படுவதே அமைச்சர்களுக்கு உரிய பேச்சாகும்.  

## பரிமேலழகர் உரை

**கேட்டார்ப் பிணிக்கும் தகை அவாய்** - நட்பாய் ஏற்றுக்கொண்டாரைப் பின் வேறுபடாமல் பிணிக்கும் குணங்களை அவாவி  

**கேளாரும் வேட்ப மொழிவது** - மற்றைப் பகையாய் ஏற்றுக்கொள்ளாதாரும் பின் அப்பகைமை ஒழிந்து நட்பினை விரும்பும்வண்ணம் சொல்லப்படுவதே  

**சொல்லாம்** - அமைச்சர்க்குச் சொல்லாவது.  

## பரிமேலழகர் உரைகுறிப்பு   

அக்குணங்களாவன வழுவின்மை, சுருங்குதல், விளங்குதல், இனிதாதல், விழுப்பயன்தருதல் என்றிவை முதலாயின.  
அவற்றை அவாவுதலாவது சொல்லுவான் குறித்தனவேயன்றி வேறு நுண்ணுணர்வுடையோர் கொள்பவற்றின்மேலும் நோக்குடைத்தாதல்.   
அவாய் என்னும் செய்தென்எச்சம் மொழிவது என்னும் செயப்பாட்டுவினை கொண்டது.  
இனிக் கேட்டார் கேளார் என்பதற்கு நூல்கேட்டார் கேளாதார் எனவும், வினவியார் வினவாதார் எனவும் உரைப்பாரும் உளர்.  
தகையவாய் என்பதற்கு எல்லாரும் தகுதியையுடையவாய் என்று உரைத்தார்.  
அவர் அப்பன்மை மொழிவதுஎன்னும் ஒருமையோடு இயையாமை நோக்கிற்றிலர்.  
இதனால் சொல்லினது இலக்கணம் கூறப்பட்டது.   

## பொருட்குறிப்பு 

**அக்குணங்களாவன** -  
* வழுவின்மை,  
* சுருங்குதல்,  
* விளங்குதல்,  
* இனிதாதல்,  
* விழுப்பயன்தருதல் என்றிவை முதலாயின.  

**அவற்றை அவாவுதலாவது** சொல்லுவான் குறித்தனவேயன்றி வேறு நுண்ணுணர்வுடையோர் கொள்பவற்றின்மேலும் நோக்குடைத்தாதல்.   

இனிக் கேட்டார் கேளார் என்பதற்கு நூல்கேட்டார் கேளாதார் எனவும், வினவியார் வினவாதார் எனவும் உரைப்பாரும் உளர்.  
**தகையவாய்** என்பதற்கு எல்லாரும் தகுதியையுடையவாய் என்று உரைத்தார்.  
அவர் அப்பன்மை மொழிவதுஎன்னும் ஒருமையோடு இயையாமை நோக்கிற்றிலர்.  

இதனால் சொல்லினது இலக்கணம் கூறப்பட்டது.     

## இலக்கணக்குறிப்பு  

**அவாய்** என்னும் செய்தென் எச்சம் **மொழிவது** என்னும் செயப்பாட்டுவினை கொண்டது.   

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள்   

**முதலாளி வேலையாள் கதை**   

## தொன்மையான சொற்கள்

**வேட்பம்** - விருப்பம்  
**பிணிப்பு** - இணைப்பு  
**வழு** - குற்றம்  
**விழுப்பயன்** - பெரும்பயன்  
**நுண்ணுணர்வு** - நுட்பங்கள் கொண்ட உணர்வு  
**தகையவாய்** - தன்மை உடையதாய் (இது பொதுக்கருத்து)  
**தகை அவாய்** - குணங்களை விரும்புவதாய் (ஈண்டு சொல்லின் குணங்களை மென்மேலும் விரும்புதல்)  

## பொருட்குறிப்பு விளக்கம்

**சொல்லின் தகுதிகள் - சொல்லின் குணங்கள்**  
**வழுவின்மை** - சொற்குற்றம், பொருட்குற்றம் இல்லாதிருத்தல்  
**சுருங்குதல்** - சுருக்கமாகக் கூறுதல்  
**விளங்குதல்** - தேவையான விடயத்தை விளங்கும்படி கூறுதல்  
**இனிதாதல்** - இனிமை பயக்கும் சொற்களைக் கையாளுதல்  
**விழுப்பயன் தருதல்** - கேட்பவருக்குப் பெரும்பயன் விளைவதாய விடயங்கள் பேசுதல்.  

**அவாவுதல்**  
1. பேச்சைக் கேட்பதால் பெறும் இன்பம்;  
2. விடயத்தினால் எண்ணங்கள் மேலும் விரிதல்.  

**கேட்டார் கேளார்**  
1. நூல் கருத்துக்களைக் கேட்பவர்; கேளாதவர்.  
2. வினா எழுப்புபவர் {கேட்டார் - கேட்டதனால் வந்த (ஐயம்)வினா}  
   வினாவாதார் {ஐயமில்லை; வினாவும் இல்லை}.  
இத்தகைய கருத்துக்கள் மற்ற உரையாசிரியரால் விளக்கப்படுகிறது.  

ஈண்டு மொழிவது என்பது ஒருமைச்சொல். பன்மையில் தொடங்கிய கேட்டார், கேளார் என்பது மொழிவது என்னும் ஒருமையில் (நிறைவுறுதல்) முடிவது இலக்கணப்பிழை.  எனவே கேட்டார் கேளார் என விளக்கிய உரையாசிரியர் நோக்காது போனார். 

தகை அவாய் எனப் பிரித்து மேற்குறிப்பிட்ட குணங்களை விரும்புதல் எனப் பொருள்கொள்ள வேண்டும்.  

**சொல்வன்மை என்பது** -  
நட்பாய் உள்ளவரை மேலும் பிணித்துக் கொள்ளுதல்;  
நட்பில்லாது பகையைக் கொண்டவரும் விரும்பும் வண்ணம் பேசுதல். 

## இலக்கணக்குறிப்பு விளக்கம்

தகை அவாய் என்னும் வினையெச்சச் சொல் மொழிவது என்னும் செயப்பாட்டுவினையுடன் முழுமை பெறுகிறது.  
எனவே செயப்பாட்டுவினையாகிய மொழிவது என்பதைக் குறித்து நின்றது.  

**செய்வினை** - ஒரு வினையை ஒருவன் முன்னின்று செய்வது செய்வினை எனப்படும். சான்று : இளங்கோவடிகள் சிலப்பதிகாரம் இயற்றினார்.             
**செயப்பாட்டுவினை** : ஒரு வினை, ஒருவனால் செய்யப்படுவதற்குச் செயப்பாட்டுவினை என்று பெயர். சான்று : சிலப்பதிகாரம் இளங்கோவடிகளால் இயற்றப்பெற்றது.     
ஈண்டு மொழிவது - செயப்பாட்டுவினை.  தகை அவாய் - வினையெச்சம்.  

## ஆங்கில கருத்தாக்கம் 


