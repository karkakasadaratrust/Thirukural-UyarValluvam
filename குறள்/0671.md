உ

## குறள் எண் 

**வினை செயல்வகை – குறள் – ௦௬௭௧ - 0671** 

## குறள் 

**சூழ்ச்சி முடிவு துணிவெய்தல் அத்துணிவு  
தாழ்ச்சியுள் தங்குதல் தீது.**  

## கொண்டு கூட்டும் முறை

**சூழ்ச்சி முடிவு துணிவு எய்தல் அத்துணிவு தாழ்ச்சியுள் தங்குதல் தீது**

## குறள் சாரம் 

**காலதாமதம்**  
ஆலோசிப்பதற்கு எல்லை எது என்றால், இக்காரியம் இனித் தவறு ஆகாது என்னும் துணிவைப் பெறுதலே ஆகும்.  
அவ்வாறு செய்யத் துணிந்த செயல் காலதாமதத்தினால் முடியாமல் இருக்குமானால் அது தீமை உடையது ஆகும்.  

## பரிமேலழகர் உரை

**சூழ்ச்சி முடிவு துணிவு எய்தல்** - விசாரத்திற்கு எல்லையாவது விசாரிக்கின்றான் இனி இது தப்பாது என்னும் துணிவினைப் பெறுதல்  

**அத்துணிவு தாழ்ச்சியுள் தங்குதல் தீது** - அங்ஙனம் துணிவுபெற்ற வினை பின் நீட்டிப்பின்கண் தங்குமாயின் அது குற்றமுடைத்து. 

## பரிமேலழகர் உரைகுறிப்பு   

சூழ்ச்சி முடிவு துணிவு எய்தலெனவே, துணிவெய்தும் அளவும் சூழவேண்டும் என்பது பெற்றாம்.  
பின்னர்த் துணிவு ஆகுபெயர்.  
நீட்டிப்பு செய்யுங்காலத்துச் செய்யாமை.  
அஃதுள்வழிக் காலக்கழிவாகலானும், பகைவர் அறிந்தழித்தலானும் முடியாமையின், அதனைத் தீது என்றார்.    

## பொருட்குறிப்பு 

**சூழ்ச்சி முடிவு துணிவு எய்தல்**எனவே, துணிவெய்தும் அளவும் சூழவேண்டும் என்பது பெற்றாம்.  

**நீட்டிப்பு** - செய்யுங்காலத்துச் செய்யாமை.  

அஃதுள்வழிக் காலக்கழிவாகலானும், பகைவர் அறிந்தழித்தலானும் முடியாமையின், அதனைத் **தீது** என்றார்.     

## இலக்கணக்குறிப்பு  

பின்னர்த் **துணிவு** ஆகுபெயர்.    

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**சூழ்ச்சி** - **விசாரம்** - ஆராய்தல்  

## பொருட்குறிப்பு விளக்கம்

**நீட்டிப்பின்கண் தங்குமாயின்** - காலம் தாழ்த்திச் செய்தால்  

ஆராய்தலின் முடிவு வெற்றி கிட்டும் என்பது உறுதியானபின், காலம் தாழ்த்தாமல் (= வினைக்குரிய காலத்தில் செய்தல்) வினை தொடங்குதல் அறிவுறுத்தப்படுகிறது.  

**காலம் தாழ்த்தினால் உண்டாகும் தீமைகள்** : 
1. கால விரயம்;
2. பகைவர் அறியும் வாய்ப்பு இருத்தலால், அவர் நம் திட்டங்களை வீழ்த்த முற்படுவர்.  

## இலக்கணக்குறிப்பு விளக்கம்

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது **ஆகுபெயர்** எனப்படும்.   

பின்னர்த் **துணிவு** ஆகுபெயர் - குறளில் இரண்டாவதாக வரும் **துணிவு** துணிவுடன் கூடிய வினையைக் குறிக்கின்றது.    


## ஆங்கில கருத்தாக்கம் 


