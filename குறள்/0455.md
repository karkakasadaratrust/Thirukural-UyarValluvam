உ

## குறள் எண் 

**சிற்றினஞ் சேராமை – குறள் - ௦௪௫௫ - 0455**  

## குறள் 

**மனந்தூய்மை செய்வினை தூய்மை இரண்டும்  
இனந்தூய்மை தூவா வரும்.**

## கொண்டு கூட்டும் முறை

**மனம் தூய்மை செய்வினை தூய்மை இரண்டும், இனம் தூய்மை தூவா வரும்** 

## குறள் சாரம் 

இனத்தின் தூய்மை கொடுக்கும் பலன்கள்   

## பரிமேலழகர் உரை

**மனம் தூய்மை செய்வினை தூய்மை இரண்டும்** - அவ்விசேட உணர்வு புலப்படுதற்கு இடனாய மனம்தூயனாதல் தன்மையும் செய்யும்வினை தூயனாதல் தன்மையும் ஆகிய இரண்டும்,  

**இனம் தூய்மை தூவா வரும்** - ஒருவற்கு இனம் தூயனாதல் தன்மை பற்றுக்கோடாக உளவாம்.

## பரிமேலழகர் உரைகுறிப்பு   

மனம் தூயனாதலாவது, விசேட உணர்வு புலப்படுமாறு இயற்கையாய அறியாமையின் நீங்குதல்.  
செய்வினை தூயனாதலாவது, மொழிமெய்களால் செய்யும் நல்வினை உடையனாதல்.  
தூவென்பது அப்பொருட்டாதல் 'தூவறத் துறந்தாரை (கலித்தொகை - நெய்தற் கலி - 118 )'என்பதனானும் அறிக.  
ஒருவன் இனம் தூயனாகவே அதனோடு பயிற்சிவயத்தான் மனம் தூயனாய் அதன்கண் விசேட உணர்வு புலப்பட்டு, அதனால்சொல்லும் செயலும் தூயனாம் என, இதனான் இனத்து உள்ளவாமாறு கூறப்பட்டது.    

## பொருட்குறிப்பு 

* **மனம் தூயனாதலாவது**, விசேட உணர்வு புலப்படுமாறு இயற்கையாய அறியாமையின் நீங்குதல்.  
* **செய்வினை தூயனாதலாவது**, மொழி மெய்களால் செய்யும் நல்வினை உடையனாதல்.  

**தூவென்பது** அப்பொருட்டாதல் _**'தூவறத் துறந்தாரை (கலித்தொகை - நெய்தற் கலி - 118 )'**_ என்பதனானும் அறிக.  

ஒருவன் இனம் தூயனாகவே  
அதனோடு பயிற்சிவயத்தான் மனம் தூயனாய்  
அதன்கண் விசேட உணர்வு புலப்பட்டு,  
அதனால் சொல்லும் செயலும் தூயனாம் என,  
இதனான் இனத்து உள்ளவாமாறு கூறப்பட்டது.      

## இலக்கணக்குறிப்பு  


## உயர் வள்ளுவ வகுப்பு காணொளி

https://youtu.be/XgDVMFMvqlM?t=1759

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

தூ - பற்றுக்கோடு   

## பொருட்குறிப்பு விளக்கம்  

**அவ்விசேட உணர்வு** - நல்லவனா கெட்டவனா என்று அறிதல்

>**கலித்தொகை - நெய்தற் கலி - 118	 தலைவி கூற்று**  

>வெல் புகழ் மன்னவன், விளங்கிய ஒழுக்கத்தால்,  
>நல் ஆற்றின் உயிர் காத்து, நடுக்கு அற, தான் செய்த  
>தொல் வினைப் பயன் துய்ப்ப, துறக்கம் வேட்டு எழுந்தாற்போல்  
>பல் கதிர் ஞாயிறு பகல் ஆற்றி மலை சேர,5	  

>ஆனாது கலுழ் கொண்ட உலகத்து, மற்று அவன்  
>ஏனையான் அளிப்பான் போல், இகல் இருள் மதி சீப்ப,  
>குடை நிழல் ஆண்டாற்கும் ஆளிய வருவாற்கும்  
>இடை நின்ற காலம் போல், இறுத்தந்த மருள் மாலை!  
>மாலை நீ **தூ அறத் துறந்தாரை** நினைத்தலின், கயம் பூத்த 10	  

>போது போல் குவிந்த என் எழில் நலம் எள்ளுவாய்;  
>ஆய் சிறை வண்டு ஆர்ப்ப, சினைப் பூப் போல் தளை விட்ட  
>காதலர்ப் புணர்ந்தவர் காரிகை கடிகல்லாய்  
>மாலை நீ தையெனக் கோவலர் தனிக் குழல் இசை கேட்டு  
>பையென்ற நெஞ்சத்தேம் பக்கம் பாராட்டுவாய்; 15	  

>செவ்வழி யாழ் நரம்பு அன்ன கிளவியார் பாராட்டும்,  
>பொய் தீர்ந்த புணர்ச்சியுள் புது நலம் கடிகல்லாய்  
>மாலை நீ தகை மிக்க தாழ் சினைப் பதி சேர்ந்து புள் ஆர்ப்ப,  
>பகை மிக்க நெஞ்சத்தேம் புன்மை பாராட்டுவாய்;   
>தகை மிக்க புணர்ச்சியார், தாழ் கொடி நறு முல்லை 20	  

>முகை முகம் திறந்தன்ன, முறுவலும் கடிகல்லாய்  
>என ஆங்கு மாலையும் அலரும் நோனாது, எம்வயின்  
>நெஞ்சமும் எஞ்சும்மன் தில்ல எஞ்சி,  
>உள்ளாது அமைந்தோர், உள்ளும், 25	  
>உள் இல் உள்ளம், உள்உள் உவந்தே  


>பகைவரிடத்துப் போர்த்தொழில் நிகழ்த்த வல்ல விளங்கிய ஒழுக்கத்தாலே வெல்கின்ற புகழையுடைய அரசன் நல்ல தருமநூனெறி யாலே பல்லுயிர்களையும் பாதுகாத்துத் தீவினையால் உளதான நடுக்கம் மனத்திலில்லையாம்படி தான்செய்த பழவினையின் பயனை நுகர்தற்குச் சுவர்க்கத்தை விரும்பிப் போனாற்போல பலகதிரையுடைய  ஞாயிறு தனக்குப் பகையாகிய இருளைக் கெடுத்து உலகத்திற்குப் பகற்பொழுதை முறைமையாற் செலுத்தி மலையிலே சென்று சேராநிற்க, அமையாதே கலக்கங்கொண்ட உலகத்தினிடத்தே பின்னை அவ்வரசனுக்குப் பகைவனாகிய அரசன் வந்து அவ்வுலகைச் சிறிதே அளிப்பான்போல, தனக்கு மாறுபாட்டையுடைய இருளை மதி போக்காநிற்க, (போக்கி நிற்க)  

>அந்தக்குடையால் நிழல்செய்து ஆண்ட அரசனுக்கும் அவ்வுலகை ஆளவரும் அரசனுக்கும் நடுவுநின்ற வருத்தந்தருகின்ற காலம்போல 
வந்துவிட்ட மாலாய்! நீ மருட்சியையுடைய மாலையாய் இருந்தாயென்றாள்	அதற்குக் காரணம் என்னெனில், நமக்கு வலியில்லையாம்படி நம்மைத் **துறந்தவரை நினைக்கையினாலே** கயங்கள் பூத்த போது போலே நின்னைக்கண்டு மனங்குவிந்த என்னுடைய அழகினையுடைய நலத்தை இகழ்கின்ற நீ அழகிய சிறகினையுடைய வண்டுகள் ஆரவாரிக்கும்படி முறுக்கு நெகிழ்ந்த கோட்டுப்பூப்போலே மன நெகிழ்ந்த காதலரைக் கூடியிருக்கின்ற மகளிருடைய அழகைப் போக்கமாட்டாயென்று அதன் மருட்சி கூறினாள்.   

>இதனால், நீ வருந்தினவர்களை வருத்தியே விடுவையென்றும் மகிழ்ந்தவர்களை மகிழப்பண்ணியே விடுவையென்றும் அதன் அருளின்மைநோக்கி மருட்சியையுடைய மாலையாய் இருந்தாயென்றாள்.  
>இறுத்தந்தமாலாய்! நீ மருண்மாலையாய் இருந்தாயென மேல்வரும் ‘மாலைநீ’ என்பனவற்றையும் இங்ஙனங்கூட்டிப் பொருள்கூறிக்கொள்க  

>http://www.tamilvu.org/ta/library-l1260-html-l1260ind-125035

## இலக்கணக்குறிப்பு விளக்கம்


## ஆங்கில கருத்தாக்கம் 


