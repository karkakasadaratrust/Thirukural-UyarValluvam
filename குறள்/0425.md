உ

## குறள் எண் 

**அறிவுடைமை – குறள் - 0௪உரு - 0425**  

## குறள் 

**உலகம் தழீஇயது ஒட்பம் மலர்தலும்  
கூம்பலும் இல்லது அறிவு.**

## கொண்டு கூட்டும் முறை

**உலகம் தழீஇயது ஒட்பம், மலர்தலும் கூம்பலும் இல்லது அறிவு**

## குறள் சாரம் 

உலகத்தில் உள்ள உயர்ந்தோரை நட்புக்கொண்டு,  
அந்த நட்பின்கண் முன் மலர்தலும் பின் கூம்புதலும் இன்றி எப்பொழுதும் ஒருநிலையனாவது அறிவாம்.  
  
## பரிமேலழகர் உரை

**உலகம் தழீஇயது ஒட்பம்** - உலகத்தை நட்பாக்குவது ஒருவனுக்கு ஒட்பமாம்,  

**மலர்தலும் கூம்பலும் இல்லது அறிவு** - அந்நட்பின்கண் முன் மலர்தலும் பின் கூம்புதலும் இன்றி ஒருநிலையனாவது அறிவாம்.  
  
## பரிமேலழகர் உரைகுறிப்பு   

தழீஇயது இல்லது என்பன அவ்வத் தொழில்மேல் நின்றன.  
உலகம் என்பது ஈண்டு உயர்ந்தோரை.  
அவரோடு கயப்பூப்போல வேறுபடாது கோட்டுப்பூப்போல ஒரு நிலையே நட்பாயினான் எல்லா இன்பமும் எய்துமாகலின் (நாலடியார் பொருட்பால் 22. நட்பாராய்தல் 215), அதனை அறிவு என்றார்.  
காரியங்கள் காரணங்களாக உபசரிக்கப்பட்டன.  
இதனைச் செல்வத்தில் மலர்தலும் நல்குரவில் கூம்பலும்இல்லது என்று உரைப்பாரும் உளர்.    

## பொருட்குறிப்பு 

**உலகம்** என்பது ஈண்டு உயர்ந்தோரை.  
அவரோடு   
கயப்பூப்போல வேறுபடாது கோட்டுப்பூப்போல ஒரு நிலையே நட்பாயினான் எல்லா இன்பமும் எய்துமாகலின் (நாலடியார் பொருட்பால் 22. நட்பாராய்தல் 215), அதனை அறிவு என்றார்.  

இதனைச்  
* செல்வத்தில் மலர்தலும்  
* நல்குரவில் கூம்பலும்இல்லது என்று உரைப்பாரும் உளர்.  

## இலக்கணக்குறிப்பு  

**தழீஇயது**  
**இல்லது** என்பன அவ்வத் தொழில்மேல் நின்றன.  

காரியங்கள் காரணங்களாக உபசரிக்கப்பட்டன. 

## உயர் வள்ளுவ வகுப்பு காணொளி

https://youtu.be/lNrJU_FxRTg?t=1985

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**தழீஇயது** - நட்பு  
**ஒட்பம்** -   அழகு , நன்மை, மேன்மை     
**கயப்பூ** -  நீர்நிலைகளிற் பூக்கும் இதழ்மிக்க பூக்கள்  
**கோட்டுப்பூ** -  மரங்களிற் பூக்கும் பூக்கள்   

## பொருட்குறிப்பு விளக்கம்

>**நாலடியார் பொருட்பால் 22. நட்பாராய்தல் 215.**  

>**கோட்டுப்பூப் போல மலர்ந்துபிற் கூம்பாது  
>வேட்டதே வேட்டதாம் நட்பாட்சி - தோட்ட  
>கயப்பூப்போல் முன்மலர்ந்து பிற்கூம்பு வாரை  
>நயப்பாரும் நட்பாரும் இல்.**

>**கோட்டுப்பூப் போல மலர்ந்து பின் கூம்பாது வேட்டதே வேட்டதாம் நட்பாட்சி** - மரங்களிற் பூக்கும் பூக்கள் முதலில் மலர்ந்து பின் தாம் உதிரும் வரையிற் குவியாமைபோலத் தலைநாளில் உள்ளம்மலர்ந்து பின் தமது முடிவு வரையிற் சுருங்காமல் விரும்பியது விரும்பியதாயிருப்பதே நட்புடைமையாம்  

>**தோட்டகயப் பூப்போல் முன் மலர்ந்து பின் கூம்புவாரை** - அவ்வாறின்றி அகழ்ந்தெடுத்த நீர்நிலைகளிற் பூக்கும் இதழ்மிக்க பூக்கள் போல் தலைநாளில் மகிழ்பூத்து நாளடைவில் மனஞ்சுருங்கும் இயல்பினரை,  

>**நயப்பாரும் நட்பாரும் இல்** - விரும்புவாரும் நேசிப்பாரும் உலகில் இல்லை.

>கூடிப் பின் பிரியா இயல்பினரே நேசித்தற்குரியர்.

>வேட்டது வேட்டதே நட்பாட்சியாம் என்று மாறுக.  
>வேட்டதென்றது ஈண்டு விரும்பி நேசித்ததென்னும் பொருட்டு.  
>"உயர்ந்த வேட்டத்து உயர்ந்திசினோர்"1என்பது புறம்.  
>இதழ்மிக்க நீர்ப்பூ என்னும் குறிப்பு.  
>முதலில் தோற்றத்தால் நேயம் பெருகித் தோன்றுதல் உணர்த்தும்.  
>மலர்தலுங் குவிதலுமென்றற்கு, நேயத்தால் உள்ளம் மலர்தலுங் குவிதலும் என்று கொள்க.  
>நயத்தல் - விரும்பி மதித்தல்  
>நட்டல் - அணுகி நேசித்தல் என்க.

>http://www.tamilvu.org/node/154572?libdirpage=/slet/l2100/l2100pd1.jsp&bookid=32&auth_pub_id=36&bookpno=178   

## இலக்கணக்குறிப்பு விளக்கம்

தழீஇயது - தழுவுதல் - நட்பாக்குதல். இல்லது - இல்லாதிருத்தல், அதாவது ஒருதன்மைத்தாய் நிலையாய் இருத்தல்.    
**இவை தொழிற்பெயராக நின்றன.** 

**தொழிற்பெயர்** - ஒரு தொழிலைக் குறிக்கும் பெயர் தொழிற்பெயர் எனப்படும். இதில் எண், இடம், காலம், பால் ஆகியன தோன்றாது பொதுவாக வரும்.  சான்று :- உண்ணல், உறங்கல், கெடுவல், சேர்க்கை, மறதி, ஆட்சி, துறவு, அஞ்சாமை...                                                                          

**ஈண்டு தழீஇயது, இல்லது என்பன காரியங்கள். ஆயினும் அக்காரியங்கள் அறிவுடையவர்கள் என்பதற்குக் காரணங்களாக விளங்குகின்றன. எனவே, காரியங்கள் காரணங்களாக உபசரிக்கப்பட்டன.** 

## ஆங்கில கருத்தாக்கம் 


