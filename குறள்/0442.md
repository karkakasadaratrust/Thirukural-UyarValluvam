உ

## குறள் எண் 

**பெரியாரைத் துணைக்கோடல் – குறள் -௦௪௪௨ - 0442**  

## குறள் 

**உற்றநோய் நீக்கி யுறாஅமை முற்காக்கும்  
பெற்றியார்ப் பேணிக் கொளல்.**

## கொண்டு கூட்டும் முறை

**உற்ற நோய் நீக்கி உறாமை முற்காக்கும் பெற்றியார் பேணிக் கொளல்**  

## குறள் சாரம் 

பெரியாரது இலக்கணமும், அவரைத துணையாகக் கொள்வதன் அவசியமும், அதற்கான வழியும்.  

## பரிமேலழகர் உரை

**உற்ற நோய் நீக்கி** - தெய்வத்தானாக மக்களானாகத் தனக்கு வந்த துன்பங்களை நீக்குமாறு அறிந்து நீக்கி  

**உறாமை முற்காக்கும் பெற்றியார்** - பின் அப்பெற்றியன வாராவண்ணம், முன் அறிந்து காக்கவல்ல தன்மையினை உடையாரை  

**பேணிக் கொளல்** - அரசன், அவர் உவப்பன செய்து துணையாகக் கொள்க.   

## பரிமேலழகர் உரைகுறிப்பு   

தெய்வத்தான் வரும் துன்பங்களாவன மழையினது இன்மை மிகுதிகளானும், காற்றுத் தீப் பிணி என்றிவற்றானும் வருவன.  
அவை கடவுளரையும் தக்கோரையும் நோக்கிச் செய்யும் சாந்திகளான் நீக்கப்படும்.  
மக்களான் வரும் துன்பங்களாவன பகைவர், கள்வர், சுற்றத்தார், வினைசெய்வார் என்றிவர்களான் வருவன.   
அவை சாம பேத தான தண்டங்களாகிய நால்வகை உபாயத்துள் ஏற்றதனால் நீக்கப்படும்.  
முற்காத்தலாவது தெய்வத்தான் வருவனவற்றை உற்பாதங்களான் அறிந்து அச்சாந்திகளாற் காத்தலும், மக்களான் வருவனவற்றை அவர்குணம், இங்கிதம், ஆகாரம், செயல் என்பனவற்றான் அறிந்து, அவ்வுபாயங்களுள் ஒன்றாற் காத்தலுமாம்.  
ஆகவே, புரோகிதரையும் அமைச்சரையுங் கூறியவாறாயிற்று.  
இங்கிதம் குறிப்பால் நிகழும் உறுப்பின் தொழில்.  
ஆகாரம் குறிப்பின்றி நிகழும் வேறுபாடு.  
உவப்பன நன்குமதித்தல் முதலியன.  
இவை இரண்டுபாட்டானும் பெரியாரது இலக்கணமும், அவரைத் துணையாகக்கோடல் வேண்டுமென்பதூஉம்,கொள்ளுமாறும் கூறப்பட்டன.  

## பொருட்குறிப்பு 

**தெய்வத்தான் வரும் துன்பங்களாவன** -   
மழையினது இன்மை மிகுதிகளானும், காற்றுத் தீப் பிணி என்றிவற்றானும் வருவன.   
அவை கடவுளரையும் தக்கோரையும் நோக்கிச் செய்யும் சாந்திகளான் நீக்கப்படும்.  

**மக்களான் வரும் துன்பங்களாவன** -   
பகைவர், கள்வர், சுற்றத்தார், வினைசெய்வார் என்றிவர்களான் வருவன.   
அவை சாம பேத தான தண்டங்கள் ஆகிய நால்வகை உபாயத்துள் ஏற்றதனால் நீக்கப்படும்.   

**முற்காத்தலாவது** -  
தெய்வத்தான் வருவனவற்றை உற்பாதங்களான் அறிந்து அச்சாந்திகளாற் காத்தலும், மக்களான் வருவனவற்றை அவர் குணம், இங்கிதம், ஆகாரம், செயல் என்பனவற்றான் அறிந்து, அவ்வுபாயங்களுள் ஒன்றாற் காத்தலுமாம்.   

ஆகவே, **புரோகிதரையும் அமைச்சரையுங்** கூறியவாறாயிற்று.   

**இங்கிதம்** - குறிப்பால் நிகழும் உறுப்பின் தொழில்.   

**ஆகாரம்** - குறிப்பின்றி நிகழும் வேறுபாடு.   

**உவப்பன** - நன்கு மதித்தல் முதலியன.   

இவை இரண்டுபாட்டானும் { குறள் 0441 & 0442 }   
* பெரியாரது இலக்கணமும்,  
* அவரைத் துணையாகக்கோடல் வேண்டுமென்பதூஉம்,  
* கொள்ளுமாறும் கூறப்பட்டன. 

## இலக்கணக்குறிப்பு  


## உயர் வள்ளுவ வகுப்பு காணொளி

https://youtu.be/LP4Rw_Zimgc?t=1667

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

**சகுனம்** -   
சாதாரண காகம் கரைந்தால் விருந்தினர் வரும் செய்தியும்,  
அண்டங் காகம் கரைந்தால் தீய செய்தி வரும் என்ற ஊர் வழக்கம்.  

இராமயணத்தில் ராமன் திருமணம் முடிந்து திரும்பும்போது நிமித்தகர்கள் உற்பாதம் வரும் செய்தி கூறுவது.      

**தெய்வத்தான் வருவனவற்றை உற்பாதங்களான் அறிந்துகொள்ளும் கதை**  

https://youtu.be/LP4Rw_Zimgc?t=3217

## தொன்மையான சொற்கள்

**கொள்ளும் ஆறு** - கொள்ளும் வழி    
**இன்மை, மிகுதி** - இல்லை , அதிகம்   
**வினைசெய்வார்** - வேலை செய்பவர்   
**ஏற்றதனால்** - பொருத்தமானதால்.  
**முற்காத்தல்** - முன்பே அறிந்து காத்துக் கொள்ளுதல்.  
**உற்பாதம்** - தீய சகுனம்    
**தக்கோர்** - தனது ஆன்ம பலத்தால் இயற்கையோடு ஒன்றி நின்ற முன்னோர்கள்.

## பொருட்குறிப்பு விளக்கம்

**சாமம்** - சமாதானம் கூறியும், இனிய சொற்களைக் கொண்டு பேசியும் முயற்சிக்க வேண்டும். இது முதல் படிநிலை  

**தானம்** - தானம் கொடுத்து வழிக்குக் கொண்டு வருதல் - இது இரண்டாம் படிநிலை.  

**பேதம்** - ஒதுக்கி வைத்தல் அல்லது புறக்கணித்தல், மிரட்டுதல் போன்றவற்றாலான முயற்சி - இது மூன்றாவது படிநிலை.  

**தண்டம்** - இது அகிம்சைக்கெதிரான வழி. அதாவது வன்முறையைக் கையாள்வது. தடி கொண்டு அடிப்பது போன்ற உத்தியைக் கையாள்வது - இது நான்காவது நிலை.   


**தெய்வத்தான் வருவனவற்றை உற்பாதங்களான் அறிந்துகொள்ளும் கதை**

உஜ்ஜயினியில் ஆதித்ய தாஸர் என்ற அந்தணருக்கு மகனாகப் பிறந்தவர் வராஹமிஹிரர். சூரியனை நன்கு வழிபட்டு வந்த தந்தையிடமிருந்து ஜோதிடத்தை நன்கு கற்றுணர்ந்தார் அவர்.  

விக்கிரமாதித்தன் அரசவையில் நவரத்தினங்களாக பெரும் அறிஞர்கள் ஜொலித்தனர்.  
அந்த நவரத்தினங்களுள் ஒருவர் வராஹமிஹிரர்.   

ஒரு சமயம் மன்னனுக்கு ஆண் குழந்தை ஒன்று பிறந்தது.   
அரசன் வராஹமிஹிரரை அழைத்து ராஜகுமாரனின் ஜாதகத்தைக் கணித்துப் பலன்களைக் கூறுமாறு வேண்டினான்.  
மிக கவனமாக ஜாதகத்தைக் கணித்து அந்த ஜாதகத்திற்குரிய பலனை வராஹமிஹிரர் சிந்தித்து உணர்ந்தார்.மன்னனை நோக்கிய அவர், “அரசே! இந்த ராஜகுமாரனுக்கு அற்ப ஆயுளே உள்ளது.  
இவனது பதினெட்டாம் ஆண்டில் இவனுக்கு ஒரு பன்றியால் மரணம் ஏற்படும்.  
அதை யாராலும் தடுக்க முடியாது” என்று வருத்தத்துடன் கூறி அவன் இறக்கவிருக்கும் நாள் மற்றும் மாலை நேரத்தில் எந்த மணியில் அது சம்பவிக்கும் என்பதையும் குறிப்பிட்டுக் கூறினார்.  
அரசன் திடுக்கிட்டான்.   
தனது அருமை மந்திரி பட்டியை அழைத்து ஆலோசித்தான்.    
பட்டியின் ஆலோசனையின் பேரில் ராஜகுமாரனுக்காக 80 அடி மதில் சுவர் உள்ள ஒரு பிரத்யேகமான அரண்மனை கட்டப்பட்டது.   
அதைச் சுற்றி ஆயிரக்கணக்கான வீரர்கள் காவலுக்கு நிறுத்தப்பட்டனர்.   
பன்றி என்ற மிருகமே தொலை தூரத்திற்கும் இல்லாதபடி பன்றிகள் அழிக்கப்பட்டன.  
ராஜகுமாரனுக்கு அனைத்துப் பயிற்சிகளும் அரண்மனைக்குள்ளேயே அளிக்கப்பட்டதால் அவனுக்கு வெளியில் செல்ல வாய்ப்பே இல்லை ஆண்டுகள் உருண்டோடின.   
மன்னன் ராஜகுமாரனின் பதினெட்டாம் ஆண்டில் வராஹமிஹிரர் குறிப்பிட்ட மாதத்தில் குறிப்பிட்ட நாளில் அவரை அழைத்தான்.   
“கடந்த ஆண்டுகளில் நான் செய்த காவல் திட்டத்தைக் கவனித்திருப்பீர்கள். இப்போது சொல்லுங்கள். என் பையனுக்கு ஒன்றும் நேராது அல்லவா?” வராஹமிஹிரர் வருத்தத்துடன். “அரசே! விதியை யாராலும் வெல்ல முடியாது. இன்று மாலை ராஜகுமாரனுக்கு பன்றியின் மூலம் மரணம் நிச்சயம் “ என்று கூறினார்.  
மன்னன் உடனே தன் மெய்காவலர்களை அழைத்து ஒவ்வொரு மணி நேரமும் ராஜகுமாரனின் நிலை பற்றி எனக்கு அறிவியுங்கள்” என்று ஆணையிட்டான்.   
மாலையும் கடந்தது. கடைசியாக மன்னனுக்கு வந்த செய்தியின் படி அவன் தனது அறையில் மற்ற சகாக்களுடன் விளையாடிக் கொண்டிருந்தான்.   
மன்னன் வராஹமிஹிரரை அழைத்து. “உங்கள் தோல்வியை ஒப்புக்கொள்ளுங்கள்” என்றான். வராஹமிஹிரரோ துக்கத்துடன் ராஜகுமாரன் இறந்து சிறிது நேரம் ஆகி விட்டது. வாருங்கள். அவன் அரண்மனைக்குப் போகலாம்” என மன்னனை துரிதப் படுத்தினார்.   
கலங்கிய மன்னன் அரண்மனைக்கு விரைந்தான். அங்கே ராஜகுமாரனின் அறையில் அவனைக் காணோம்.  
அனைவரும் பரபரப்புடன் தேடினர்.   
கடைசியில் அரண்மனையின் ஏழாவது மாடியில் ரத்த வெள்ளத்தில் ராஜ குமாரன் இறந்து கிடந்ததைப் பார்த்து மன்னன் உள்ளிட்ட அனைவரும் அதிர்ச்சி அடைந்தனர்.   
நடந்தது இது தான்: நெடுநேரம் தன் அறையில் இருந்த ராஜகுமாரன் விதி ஆணையிட்ட அந்த சமயத்தில் மேல்மாடிக்குச் சென்றிருக்கிறான். அரண்மனை கோபுரத்தின் உச்சியில் ராஜ இலச்சினையான பன்றி இலச்சினை கொடிக்கம்பத்தில் இணைக்கப்பட்டிருந்தது. அங்கு அது வரை கண்டிராத பலத்த காற்று வீசவே அது ஆடி ராஜகுமாரன் மீது விழவே அதனால் வெட்டுண்டு ராஜகுமாரன் மரணமடைந்தான்.    

http://www.tamilsurangam.in/astrology/vedic_astrology/brihat_jataka/sri_varahamihira_2.html  

**கம்பராமாயணம் பாலகாண்டம்**  
**1267.	  பறவைச் சகுனம்  
ஏகும் அளவையின் வந்தன.  
வலமும் மயில். இடமும்  
காகம் முதலிய. முந்திய  
தடை செய்வன; கண்டான்;  
நாகம் அனன். ‘இடை இங்கு உளது  
இடையூறு’ என நடவான்;  
மாகம் மணி அணி தேரொடு  
நின்றான். நெறி வந்தான்.**
 

**ஏகும் அளவையின்** - (இவ்வாறு) செல்கின்ற போது;   
**மயில்** - மயில் (முதலிய   சில  பறவைகள்);     
**வலமும்  வந்தன**  -   (சுபசகுனமாக) வலப்புறமாகவும் வந்தன வாகி;   
**காகம் முதலிய** - காகம்  முதலான சில பறவைகள்;    
**இடமும்** -  (தீய சகுனமாக)  இடப்புறமாகவும்;    
**முந்திய** - முற்பட்டுச்     சென்றனவாகி;      
**தடை  செய்வன   கண்டான்**   - தடை   செய்வனவற்றைக்  கண்டான்;    
**நாகம்  அனன்**  -   பெருமித நடையழகால்  யானையைப்  போன்றவனான தசரத  வேந்தன்;  **‘இங்கு இடையூறு  உளது’ என** - ‘இவ் வழியில் ஏதோ தடை ஏற்பட உள்ளது’ என்று;  
**நடவான்**  -  (மேலும்)  செல்லாதவனானான்;   
**நெறிவந்தான்** - அறநெறியின் வழி வந்தனாகிய தசரதன்;   
**மாகம்மணி அணி  தேரொடு நின்றான்**  -  விண்  அளாவிய  அழகிய தேரோடு அங்கேயே  நின்று விட்டான்.

**சகுன நூலார்.**  
கருடன்.  காடை. கழுகு.  ஆந்தை. உடும்பு. கீரி.  
குரங்கு  முதலியவை  வலமிருந்து  இடம் போயின்  உத்தமம்  என்றும்.  
நாரை.  காக்கை.  செம்போத்து. கிளி. கொக்கு. மயில். கோழி.  ஓணான்.  
புள்ளிமான்.   புனுகுப்பூனை.   புலி.   நரி.   முதலியவை   வலமிருந்து இடமாயின   உத்தமம்   என்றும்   உரைப்பவர்.      
இவற்றுள்   இடம் ஆகுபவை   வலமும்.    வலம்    ஆகுபவை    இடமும்    ஆயின்
சகுனத்தடையாம்.     
தசரதனுக்கு  உத்தம  சகுனமும்  தடைச்  சகுனமும் ஒருங்கு  நிகழ்ந்தனவாதலின்.  மேலே   பயணம்   தவிர்ந்து  நின்றான்.  
மலை  போன்றவன் எனினும்  சகுனத்துக்கு  அஞ்சினான்;  
“அஞ்சுவது அஞ்சாமை  பேதைமை”  (திருக்குறள் .  0422)   யாதலின்.     
தொன்றுதொட்டு அறநெறி  தவறாத  இட்சுவாகு  குலத்து  உதித்தவனாதலின்  தசரதனை
“நெறிவந்தான்”  என்றார்.   
“நெறி வந்தான்  வலமும் வந்தன  (எனினும்) காகம்   முதலியன   தடை  செய்வன   கண்டான்.   
இடையூறுளதென நடவான். நின்றான்” என வினை முடிபு செய்க.   

www.tamilvu.org/slet/l3700/l3700ur1.jsp?x=1353  

## இலக்கணக்குறிப்பு விளக்கம்


## ஆங்கில கருத்தாக்கம் 


