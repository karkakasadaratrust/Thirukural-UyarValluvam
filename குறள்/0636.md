உ

## குறள் எண் 

**அமைச்சு – குறள் – 0௬௩௬ - 0636**  

## குறள் 

**மதிநுட்பம் நூலோடு உடையார்க்கு அதிநுட்பம்  
யாவுள முன்னிற் பவை.**  

## கொண்டு கூட்டும் முறை

**மதிநுட்பம் நூலோடு உடையார்க்கு அதிநுட்பம் முன் நிற்பவை யா உள**  

## குறள் சாரம் 

**செயற்கை அறிவும் இயற்கை அறிவும் இருப்பதின் தகுதி**  
செயற்கையாக வரும் கல்வியறிவுடன் இயற்கையாக அமையும் அறிவையுடைய அமைச்சருக்கு மிக நுட்பமாக ஆராயத்தக்க ஆலோசனைகள் என்று முன்னே நிற்கக்கூடியவை எவை இருக்கின்றன?.  

## பரிமேலழகர் உரை

**மதிநுட்பம் நூலோடு உடையார்க்கு** - இயற்கையாகிய நுண்ணறிவைச் செயற்கையாகிய நூலறிவோடு உடையவராய அமைச்சர்க்கு  

**அதிநுட்பம் முன் நிற்பவை யா உள** - மிக்க நுட்பத்தையுடைய சூழ்ச்சிகளாய் முன்நிற்பன யாவையுள? 

## பரிமேலழகர் உரைகுறிப்பு   

மதிநுட்பம் என்பது பின்மொழிநிலையல்.  
அது தெய்வம்தரவேண்டுதலின் முன்கூறப்பட்டது.  
நூல் என்பதூஉம் அதிநுட்பம் என்பதூஉம் ஆகுபெயர்.  
அதி என்பது வடசொல்லுள் மிகுதிப் பொருளதோர் இடைச்சொல்; அது திரிந்து நுட்பம் என்பதனோடு தொக்கது.  
முன்நிற்றல் மாற்றார் சூழ்ச்சியாயின தம்சூழ்ச்சியால் அழியாதுநிற்றல்.  
இனி அதினுட்பம் என்று பாடம்ஓதி, அதனின் நுட்பம் யா என்று உரைப்பாரும் உளர்.   
அவர் சூழ்ச்சிக்கு இனமாய் முன்சுட்டப்படுவது ஒன்றில்லாமையும், சுட்டுப்பெயர் ஐந்தாம் உருபு ஏற்றவழி அவ்வாறு நில்லாமையும் அறிந்திலர்.   
பகைவர் சூழ்வனவற்றைத் தாமறிந்து அழித்து அவரறிந்து அழியாதன தாம் சூழ்வர் என்பது கருத்து.  
இதனால் அவரது சிறப்புக் கூறப்பட்டது.     

## பொருட்குறிப்பு 

**முன்நிற்றல்** -  மாற்றார் சூழ்ச்சியாயின தம்சூழ்ச்சியால் அழியாதுநிற்றல்.  
இனி அதினுட்பம் என்று பாடம்ஓதி, அதனின் நுட்பம் யா என்று உரைப்பாரும் உளர்.   
அவர் சூழ்ச்சிக்கு இனமாய் முன்சுட்டப்படுவது ஒன்றில்லாமையும், சுட்டுப்பெயர் ஐந்தாம் உருபு ஏற்றவழி அவ்வாறு நில்லாமையும் அறிந்திலர்.   

பகைவர் சூழ்வனவற்றைத் தாமறிந்து அழித்து அவரறிந்து அழியாதன தாம் சூழ்வர் என்பது கருத்து.  

இதனால் அவரது சிறப்புக் கூறப்பட்டது.  

## இலக்கணக்குறிப்பு  

**மதிநுட்பம்** என்பது பின்மொழிநிலையல்.  
அது தெய்வம்தரவேண்டுதலின் முன்கூறப்பட்டது.  

**நூல்** என்பதூஉம் **அதிநுட்பம்** என்பதூஉம் ஆகுபெயர்.  
**அதி** என்பது வடசொல்லுள் மிகுதிப் பொருளதோர் இடைச்சொல்; அது திரிந்து **நுட்பம்** என்பதனோடு தொக்கது.   

## உயர் வள்ளுவ வகுப்பு காணொளி

https://youtu.be/SRNQ-As7r94?t=3448 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**மதிநுட்பம்** - நுண்ணறிவு - இயற்கை அறிவு  
**நூலறிவு** - செயற்கை அறிவு  

## பொருட்குறிப்பு விளக்கம்

**பின்மொழி நிலையல்** - மொழிக்கு பின்னால் வரும் சொல்லை மாற்றி நிலைப்படுத்தி வழங்குதல்.  
எடுத்துக்காட்டு - முன்றில்(=இல்லத்தின் முன்) - இல்லின்முன் / இல்முன் என்பது முன்இல் (முன்றில்) என வழங்கப்படுதல் பின்மொழி நிலையல்.  
ஈண்டு **நுட்பமதி** என்பது பின்மொழி நிலையல் விதிப்படி **மதிநுட்பம்** எனப்பட்டது.  

பெயர்ச்சொல்லுக்கும், வினைச்சொல்லுக்கும் இடையிலும், முன்னும், பின்னும் நின்று பொருளை விளக்கும் சொல் **இடைச்சொல்** எனப்படும். ஈண்டு அதினுட்பம் என்பதில் **அதி** என்பது வடசொல்; மிகுதிப்பொருளைக் கொண்ட இடைச்சொல். அதனின் நுட்பம் என்பதை அதைவிட நுட்பம் என்று உரைப்பார்; அங்ஙனம் பொருள்கொண்டால், தந்திரங்களில் வேறொன்றைக் குறிப்பிட்டு அதைவிட நுட்பம் எனக் கூறலாம்; அவ்வாறு சூழ்ச்சிக்கு (தந்திரத்திற்கு) இனமாகிய வேறொன்று இல்லை. மேலும் அதின்நுட்பம் (அ-சுட்டுப்பெயர், இன்-ஐந்தாம் வேற்றுமை உருபு) சுட்டுப்பெயர் ஐந்தாம் உருபேற்றவழி இலக்கணத்தின்படி நில்லாமை அறிந்திலர் என்று பரிமேலழகர் எடுத்துரைக்கிறார்.  

## இலக்கணக்குறிப்பு விளக்கம்

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது **ஆகுபெயர்** எனப்படும்.  

ஈண்டு நூல் = நூலறிவு. நூலைக் (புத்தகத்தைக்) குறிக்காமல் நூல்களைக் கற்றுத் தேர்வதினால் உண்டாகும் அறிவைக் குறித்து வருவதால் **நூலறிவு** என்பது **ஆகுபெயர்**. 
**அதிநுட்பம்** என்பது நுட்பத்தையுடைய சூழ்ச்சிகளைக் குறித்து வருவதால் **ஆகுபெயர்**.

**அதி**என்பது வடசொல்லுள் மிகுதிப் பொருளதோர் இடைச்சொல், அது திரிந்து **நுட்பம்**என்பதனோடு தொக்கது.  

**அதி** - வடசொல்; **நுட்பம்** - தமிழ்ச்சொல்  
தமிழ்ச்சொல்லுடன் வேற்றுமொழிச் சொல் இணைதலின் திரிதல் எனப்பட்டது.  

**திரிதல் விகாரம்** -  தமிழில் சொல்லோடு சொல் இணையும் புணர்ச்சியில் சொற்களில் மாற்றம் உண்டாவதைத் திரிபு என வழங்குவர். இந்த மாற்றங்களைத் தொல்காப்பியம் மெய் பிறிதாதல், மிகுதல், குன்றல் என மூவகையாகப் பாகுபாடு செய்துகொள்கிறது. நன்னூல் திரிதலை விகாரம் எனக் குறிப்பிடுகிறது. 

## ஆங்கில கருத்தாக்கம் 


