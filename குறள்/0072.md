உ

## குறள் எண் 

அன்புடைமை – குறள் - ௦௦௭௨ - 0072  

## குறள் 

**அன்பிலார் எல்லாம் தமக்குரியர் அன்புடையார்  
என்பும் உரியர் பிறர்க்கு.** 

## கொண்டு கூட்டும் முறை

**அன்பிலார் எல்லாம் தமக்கு உரியர், அன்புடையார் என்பும் பிறர்க்கு உரியர்**   

## குறள் சாரம் 

அன்பு உடையவர்கள், தம்மிடம் உள்ள பொருள்களை மட்டுமின்றி, தம் உடம்பையும் பிறர்க்குக் கொடுப்பர்  

## பரிமேலழகர் உரை

**அன்பிலார் எல்லாம் தமக்கு உரியர்** -  
அன்பிலாதார்  
பிறர்க்குப் பயன்படாமையின்  
எல்லாப் பொருளானும் தமக்கே உரியர்.  

**அன்புடையார் என்பும் பிறர்க்கு உரியர்** -  
அன்புடையார்  
அவற்றானே அன்றித்  
தம் உடம்பானும் பிறர்க்கு உரியர்.

## பரிமேலழகர் உரைகுறிப்பு   

ஆன் உருபுகளும், பிரிநிலை ஏகாரமும் விகாரத்தால் தொக்கன.  
என்பு ஆகு பெயர்.  
என்பும் உரியராதல் 'தன்னகம் புக்க குறுநடைப் புறவின் தபுதி அஞ்சிச் சீரை புக்கோன்' (புறநானூறு.43) முதலாயினார்கண் காண்க.  

## பொருட்குறிப்பு 

என்பும் உரியராதல்  
_**தன்னகம் புக்க குறுநடைப் புறவின் தபுதி அஞ்சிச் சீரை புக்கோன்**_ (புறநானூறு - 43) முதலாயினார்கண் காண்க.

## இலக்கணக்குறிப்பு  

**ஆன்** உருபுகளும்,  
**பிரிநிலை ஏகாரமும்** விகாரத்தால் தொக்கன.  

**என்பு** ஆகு பெயர்.   

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

>**புறநானூறு - 43. பிறப்பும் சிறப்பும்**

>பாடியவர்: தாமப்பல் கண்ணனார், பாடப்பட்டோன்: சோழன் நலங்கிள்ளி தம்பி மாவளத்தான்.  
>திணை : வாகை. துறை: அரசவாகை.  

>குறிப்பு : புலவரும் அரச குமரனும் வட்டுப் பொருவுழிக் கைகரப்ப, வெகுண்டு, வட்டுக் கொண்டு எறிந்தானைச், சோழன் மகன் அல்லை என, நாணியுருந்தானை அவர் பாடியது.  

>நிலமிசை வாழ்நர் அலமரல் தீரத்,  
>தெறுகதிர்க் கனலி வெம்மை தாங்கிக்,  
>கால்உண வாகச், சுடரொடு கொட்கும்  
>அவிர்சடை முனிவரும் மருளக், கொடுஞ்சிறைக்  
>கூருகிர்ப் பருந்தின் ஏறுகுறித், தொரீஇத்,  
>**தன்னகம் புக்க குறுநடைப் புறவின்  
>தபுதி யஞ்சிச் சீரை புக்க  
>வரையா ஈகை உரவோன் மருக!**  

தன்னிடம் வந்த சிறு கால்களை உடையப் புறாவின் சாவுக்காக, தன்னையே தாரசுத் தட்டில் ஏற்றியவன் சிபி சக்ரவர்த்தி. 

## இலக்கணக்குறிப்பு விளக்கம்

நிலை மொழிக்கும், வருமொழிக்கும் நடுவில் ஐ, ஆல் , கு, இன் , அது, கண் (முறையே 2,3,4,5,6,7 ஆம்)என்னும் ஆறு உருபுகளும் மறைந்தாயினும், வெளிப்பட்டாயினும் சொற்கள் புணரும், புணர்ச்சிக்கு வேற்றுமைப் புணர்ச்சி என்று பெயர். 

இங்கே பொருளானும்,உடம்பானும் என்பனவற்றில் உள்ள 'ஆன்'(ஆல்) வேற்றுமை உருபும், 'தமக்கே', மற்றும் ' அவற்றானே ' என்பதில் உள்ள ஏகாரமும், உரையில் வருவிக்கப்பட்டு உள்ளன. இவை, விகாரத்தால் தொக்கி வந்தன, பொருள் கொள்ளும்போது, அவை வருவிக்கப்பட்டன.

ஆகுபெயர் - ஒன்றன் பெயர் அதனோடு தொடர்புடைய மற்றொன்றுக்கு ஆகி வருவது.	
இங்கே, 'என்பு' என்பது உடம்புக்கு ஆகி வந்தது.
## ஆங்கில கருத்தாக்கம் 


