உ

## குறள் எண் 

**இறைமாட்சி – குறள் - 0௩அ௪ - 0384**  

## குறள் 

**அறன்இழுக்கா தல்லவை நீக்கி மறனிழுக்கா  
மான முடைய தரசு.**

## கொண்டு கூட்டும் முறை

**அறன் இழுக்காது, அல்லவை நீக்கி, மறன் இழுக்கா மானம் உடையது அரசு**

## குறள் சாரம் 

ஆள்பவர், அறத்தின் வழி நின்று, அறம் அல்லாதவற்றை நிகழாமல் தடுத்து, வீரத்தோடு இருக்க வேண்டும்.  

## பரிமேலழகர் உரை

**அறன் இழுக்காது** - தனக்கு ஒதிய அறத்தின் வழுவாது ஒழுகி,  

**அல்லவை நீக்கி** - அறனவல்லவை தன் நாட்டின் கண்ணும் நிகழாமல் கடிந்து,  

**மறன் இழுக்கா மானம் உடையது அரசு** - வீரத்தின் வழுவாத தாழ்வு இன்மையினை உடையான் அரசன்.

## பரிமேலழகர் உரைகுறிப்பு   

அவ்வறமாவது, ஓதல், வேட்டல், ஈதல் என்னும் பொதுத்தொழிலினும், படைக்கலம் பயிறல், பல்லுயிரோம்பல், பகைத்திறம் தெறுதல் என்னும் சிறப்புத் தொழிலினும் வழுவாது நிற்றல்.  
'மாண்ட, அறநெறி முதற்றேயரசின் கொற்றம்' (புறநானுறு. 55) என்பதனால், இவ்வறம் பொருட்குக் காரணமாதல் அறிக.   
அல்லவை கொலை, களவு முதலாயின.  
குற்றமாய மானத்தின் நீக்குதற்கு, மறன் இழுக்கா மானம் என்றார்.  
அஃதாவது, வீறு இன்மையின் விலங்காம் என மத வேழமும் எறியான் ஏறு உண்டவர் நிகர் ஆயினும் பிறர் மிச்சில் என்று எறியான் மாறு அன்மையின் மறம் வாடும் என்று இளையாரையும் எறியான் ஆறு அன்மையின் முதியாரையும் எறியான் அயில் உழவன் (சீவகசிந்தாமணி. மண்மகள் இலம்பகம்.159) எனவும், அழியுநர் புறக்கொடை அயில்வேல் ஓச்சான் (புறப்பொருள் வெண்பாமாலை. வஞ்சிப் படலம்  20) எனவும் சொல்லப்படுவது.  
அரசு அரசனது தன்மை அஃது உபசார வழக்கால் அவன்றன்மேல் நின்றது.    

## பொருட்க்குறிப்பு 

**அவ்வறமாவது**,  
* ஓதல், வேட்டல், ஈதல் என்னும் பொதுத்தொழிலினும்,  
* படைக்கலம் பயிறல், பல்லுயிரோம்பல், பகைத்திறம் தெறுதல் என்னும் சிறப்புத் தொழிலினும் வழுவாது நிற்றல்.  

_**மாண்ட, அறநெறி முதற்றேயரசின் கொற்றம் (புறநானுற்றுப் பாடல். 55)**_ என்பதனால்,  
இவ்வறம் பொருட்குக் காரணமாதல் அறிக.     

**அல்லவை** -  கொலை, களவு முதலாயின.    

குற்றமாய மானத்தின் நீக்குதற்கு, **மறன் இழுக்கா மானம்** என்றார்.  
அஃதாவது,  
_**வீறு இன்மையின் விலங்காம் என மத வேழமும் எறியான்  
ஏறு உண்டவர் நிகர் ஆயினும் பிறர் மிச்சில் என்று எறியான்  
மாறு அன்மையின் மறம் வாடும் என்று இளையாரையும் எறியான்  
ஆறு அன்மையின் முதியாரையும் எறியான் அயில் உழவன் (சீவகசிந்தாமணி. மண்மகள் இலம்பகம்.159)**_ எனவும் ,  

_**அழியுநர் புறக்கொடை அயில்வேல் ஓச்சான் (புறப்பொருள் வெண்பாமாலை. வஞ்சிப் படலம்  20)**_ எனவும் சொல்லப்படுவது.   

## இலக்கணக்குறிப்பு  

**அரசு** - அரசனது தன்மை அஃது உபசார வழக்கால் அவன்றன்மேல் நின்றது.  

## உயர் வள்ளுவ வகுப்பு காணொளி

https://youtu.be/f-LVpVY-_98?t=3120

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்க்குறிப்பு விளக்கம்

>**புறநானூறு - 55. மூன்று அறங்கள்!**  

பாடியவர்: மதுரை மருதன் இளநாகனார். பாடப்பட்டோன்: பாண்டியன் இலவந்திகைப் பள்ளித் துஞ்சிய நன்மாறன். திணை: பாடாண். துறை: செவியறிவுறூஉ.  

>ஓங்கு மலைப் பெருவில் பாம்புஞாண் கொளீஇ,  
>ஒரு கணை கொண்டு மூவெயில் உடற்றிப்  
>பெரு விறல் அமரர்க்கு வெற்றி தந்த  
>கறை மிடற்று அண்ணல் காமர் சென்னிப்  
>பிறை நுதல் விளங்கும் ஒருகண் போல, 5  
>வேந்து மேம்பட்ட பூந்தார் மாற!  
>கடுஞ் சினத்த கொல் களிறும்;  
>கதழ் பரிய கலி மாவும்,  
>நெடுங் கொடிய நிமிர் தேரும்,  
>நெஞ் சுடைய புகல் மறவரும், என 10  
>நான்குடன் மாண்ட தாயினும், **மாண்ட  
>அறநெறி முதற்றே, அரசின் கொற்றம்**;  
>அதனால், நமரெனக் கோல்கோ டாது,  
>பிறர் எனக் குணங் கொல்லாது,,  
>ஞாயிற் றன்ன வெந்திறல் ஆண்மையும், 15  
>திங்கள் அன்ன தண்பெருஞ் சாயலும்,  
>வானத்து அன்ன வண்மையும், மூன்றும்,  
>உடையை ஆகி, இல்லோர் கையற,  
>நீநீடு வாழிய நெடுந்தகை! தாழ்நீர்!  
>வெண் தலைப் புணரி அலைக்கும் செந்தில் 	20  
>நெடுவேள் நிலைஇய காமர் வியந்துறைக்  
>கடுவளி தொகுப்ப ஈண்டிய  
>வடுஆழ் எக்கர் மணலினும் பலவே!   

உரை    

>**ஓங்கு மலைப் பெரு வில் பாம்பு ஞாண் கொளீஇ** - உயர்ந்தமலையாகிய பெரிய வில்லைப் பாம்பாகிய நாணைக் கொளுத்தி  
>**ஒரு கணைகொண்டு மூவெயில் உடற்றி** - ஒப்பில்லாததோரம்பை வாங்கிய மூன்றுமதிலையும் எய்து   
>**பெரு விறல் அமரர்க்கு** - பெரிய வலியையுடையதேவர்கட்கு   
>**வென்றி தந்த** - வெற்றியைக் கொடுத்த   
>**கறை மிடற் றண்ணல்** - கரிய நிறஞ் சேர்ந்த திருமிடற்றையுடைய இறைவனது   
>**காமர் சென்னிப் பிறை நுதல் விளங்கும் ஒரு கண் போல** - அழகிய திருமுடிப் பக்கத்தணிந்த பிறை சேர்ந்த திரு நெற்றிக் கண்ணே விளங்கும் ஒரு திருநயனம் போல   
>**வேந்து மேம்பட்ட பூந் தார் மாற** - மூவேந்தருள்ளும் மேம்பட்ட பூந்தாரை யுடைய மாற,   
>**கடுஞ்சினத்த கொல்களிறும்** - கடிய சினத்தை யுடையவாகிய கொல் களிறும்   
>**கதழ் பரிய கலி மாவும்** - விரைந்த செலவை யுடையவாகிய மனஞ் செருக்கியகுதிரையும்   
>**நெடுங் கொடிய நிமிர் தேரும்** - நெடிய கொடியையுடையவாகிய உயர்ந்த தேரும்   
>**நெஞ்சுடைய புகல் மறவரு மென** - நெஞ்சு வலியையுடைய போரை விரும்பும் மறவருமென   
>**நான்குடன் மாண்டதாயினும்** - நான்கு படையுங் கூட மாட்சியைப்பட்டதாயினும்  
>**மாண்ட அறநெறி முதற்று அரசின் கொற்றம்** - மாட்சிமைப்பட்ட அறநெறியை முதலாக வுடைத்து வேந்தரது வெற்றி  
>**அதனால், நமர் எனக் கோல் கோடாது** - இவர் நம்முடைய ரென அவர் செய்த கொடுந் தொழிலைப் பொறுத்துக் கோல் வளையாத  
>**பிறர் எனக் குணம் கொல்லாது** - இவர் நமக்கு அயலோ ரென்று அவர் நற்குணங்களைக் கெடாது   
>**ஞாயிற் றன்ன வெந் திறல் ஆண்மையும்** - ஞாயிற்றைப் போன்ற வெய்ய திறலையுடைய வீரமும்  
>**திங்கள் அன்ன தண் பெருஞ் சாயலும்** - திங்களைப் போன்ற குளிர்ந்த பெரிய மென்மையும்   
>**வானத் தன்ன வண்மையும்** - மழையைப் போன்ற வண்மையுமென்ற   
>**மூன்று முடையை யாகி** - மூன்றையு முடையையாகி   
>**இல்லோர் கையற** - இல்லாததோர் இல்லையாக   
>**நீ நீடு வாழிய** - நீ நெடுங் காலம் வாழ்வாயாக   
>**நெடுந்தகை** - நெடுந் தகாய்    
>**தாழ் நீர் வெண்டலைப் புணரி அலைக்கும் செந்தில்** - தாழ்ந்த நீரையுடைய கடலின்கண் வெளிய தலையையுடைய திரை யலைக்கும் செந்திலிடத்து   
>**நெடு வேள் நிலைஇய** - நெடிய முருகவேள் நிலைபெற்ற   
>**காமர் வியன் துறை** - அழகிய அகன்ற துறைக்கண்   
>**கடுவளி தொகுப்ப** - பெருங் காற்றுத் திரட்டுதலால்   
>**ஈண்டிய வடுவாழ் எக்கர் மணலினும் பல** - குவிந்த வடு வழுந்திய எக்கர் மணலினும் பலகாலம்   

>http://www.tamilvu.org/node/154572?linkid=130557  

>**சீவகசிந்தாமணி - மண்மகள் இலம்பகம் - 2261.** 	

>**வீறு இன்மையின் விலங்காம் என மத வேழமும் எறியான்   
>ஏறு உண்டவர் நிகர் ஆயினும் பிறர் மிச்சில் என்று எறியான்   
>மாறு அன்மையின் மறம் வாடும் என்று இளையாரையும் எறியான்  
>ஆறு அன்மையின் முதியாரையும் எறியான் அயில் உழவன்**  

>http://www.tamilvu.org/ta/library-l3300-html-l3300ind-133223  


>**புறப்பொருள் வெண்பாமாலை - 3. வஞ்சிப் படலம் - தழிஞ்சி**  

>அழிகுநர் புறக்கொடை அயில் வாள் ஒச்சாக்  
>கழி தறுகண்மை காதலித்து உரைத்தன்று. 55.

>ஒருவீரன் தனக்குக் கெட்டோடுவார் முதுகுபுறத்துக் கூரிய வாளோச்சாத மிக்க மறப்பண்பை விரும்பிச்சொல்லியது.

>http://www.tamilvu.org/ta/library-l0400-html-l0400ind-115129  
>http://www.tamilvu.org/slet/l0400/l0400uri.jsp?song_no=55&book_id=2&head_id=97&sub_id=3690


## இலக்கணக்குறிப்பு விளக்கம்

**உபசார வழக்கு** - ஒன்றின் தன்மையை மற்றொன்றின் மேல் ஏற்றிக் கூறுவது.   
சான்று : அருள் என்பதைத் தாள் என்று கூறுதல். இதே போலப் பாச ஞானத்தை வாக்கு என்றும் அறிவை மனம் என்றும் கூறுவது வழக்கு.    
**ஈண்டு அரசனை அரசு என உரை செய்தது உபசார வழக்கால் அரசனின் தன்மையை அரசனின்மேல் ஏற்றிக் கூறப்பட்டது.**  

## ஆங்கில கருத்தாக்கம் 


