உ

## குறள் எண் 

**சுற்றந்தழால் – குறள் - ௦௫௨௧ - 0521** 

## குறள் 

**பற்றற்ற கண்ணும் பழமைபா ராட்டுதல்  
சுற்றத்தார் கண்ணே உள.**

## கொண்டு கூட்டும் முறை

**பற்று அற்ற கண்ணும் பழைமை பாராட்டுதல், சுற்றத்தார்கண்ணே உள**

## குறள் சாரம் 

சுற்றத்தின் சிறப்பு.   
சுற்றம் மட்டுமே, செல்வம் தொலைந்துபோன போதும், பழையபடி சொந்தம் கொண்டாடும் இயல்பு கொண்டது.  

## பரிமேலழகர் உரை

**பற்று அற்ற கண்ணும் பழைமை பாராட்டுதல்** -  
ஒருவன் செல்வம் தொலைந்து வறியனாயவழியும் விடாது  
தம்மோடு அவனிடைப் பழைமையை எடுத்துக்கொண்டாடும் இயல்புகள்,  

**சுற்றத்தார்கண்ணே உள** - சுற்றத்தார்மாட்டே உளவாவன.  

## பரிமேலழகர் உரைகுறிப்பு   

சிறப்பு உம்மை வறியனாயவழிப் பாராட்டப்படாமை விளக்கி நின்றது.  
பழைமை பற்றறாக் காலத்துத் தமக்குச் செய்த உபகாரம்.  
பிறரெல்லாம் அவன் பற்றற்றபொழுதே தாமும் அவனோடு பற்றறுவராகலின், ஏகாரம் தேற்றத்தின்கண் வந்தது.  
இதனான் சுற்றத்தது சிறப்புக் கூறப்பட்டது.   

## பொருட்குறிப்பு 

**பழைமை** - பற்றறாக் காலத்துத் தமக்குச் செய்த உபகாரம்.  

இதனான் சுற்றத்தது சிறப்புக் கூறப்பட்டது.   

## இலக்கணக்குறிப்பு  

சிறப்பு உம்மை வறியனாயவழிப் பாராட்டப்படாமை விளக்கி நின்றது.    

பிறரெல்லாம் அவன் பற்றற்றபொழுதே தாமும் அவனோடு பற்றறுவராகலின்,  
ஏகாரம் தேற்றத்தின்கண் வந்தது.

## உயர் வள்ளுவ வகுப்பு காணொளி

https://youtu.be/V4iadwFuk5E?t=1985

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

சுற்றந்தழால் அதிகாரம் படிப்பதன் பயன்  
https://youtu.be/V4iadwFuk5E?t=2754

## தொன்மையான சொற்கள்


## பொருட்குறிப்பு விளக்கம்

செல்வம், செல்வாக்கு இழந்த நிலையிலும் முன்புபோலவே அன்புள்ளம் கொண்டு பழகுதல் சுற்றத்தாரிடம் மட்டுமே உண்டு.

## இலக்கணக்குறிப்பு விளக்கம்

உம் என்ற இடைச்சொல் சிறப்பும்மையாக வெளிப்படும். சிறப்பும்மை இருவகைப்படும். 1. உயர்வு சிறப்பும்மை 2. இழிவு சிறப்பும்மை. சான்று : உயர்வு சிறப்பு - உயர்ந்தவரால் பொருளைச் சிறப்பிப்பது. 'வள்ளுவரும் போற்றிய இல்லறம்'.  இழிவு சிறப்பு - தாழ்ந்த பொருளை இகழ்ந்து கூறுவது. 'நாயும் பிழைக்கும் இந்தப் பிழைப்பு.' ~~பாரதியார்.  

**ஈண்டு வறுமையுற்றபோதும் என்பதன் உம்மை வறியனாகிவிட்டால் மற்றவர்கள் உறவு பாராட்டமாட்டார்கள் என்ற செய்தியை விளக்கி நின்றது - இழவு சிறப்பும்மை.**                

ஏகார இடைச்சொல் பிரிநிலை, வினா, எண், ஈற்றசை, தேற்றம் எனும் பொருள்களை உணர்த்தி நிற்கும். இச்சொல் அசைநிலையாகவும் இசைநிறைக்கவும் வருவதுண்டு.  தேற்றம் - செய்யவே செய்தான். இதில் ஏ தேற்றப் (உறுதிப்) படுத்துகின்றமையால் தேற்றம் (நிச்சயம்).  

**ஈண்டு சுற்றத்தார்கண்ணே என்பதின் தேற்ற ஏகாரம் - வறியவனாகிவிட்டால் மற்றவர் உறவு பாராட்டமாட்டார்; உண்மை உறவினர் (சுற்றத்தார்) அவ்வறியவனாகியவனிடம் ஏற்கெனவே கொண்டிருந்த பழைய உறவு நெருக்கத்தைக் கொண்டிருப்பர் என்பதை உறுதிப் படுத்துகின்றது.** 

## ஆங்கில கருத்தாக்கம் 


