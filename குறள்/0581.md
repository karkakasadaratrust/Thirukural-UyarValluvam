உ

## குறள் எண் 

**ஒற்றாடல் – குறள் – 0ருஅக - 0581**  

## குறள் 

**ஒற்றும் உரைசான்ற நூலும் இவையிரண்டும்  
தெற்றென்க மன்னவன் கண்.**  

## கொண்டு கூட்டும் முறை

**ஒற்றும் உரை சான்ற நூலும் இவை இரண்டும் மன்னவன் கண் தெற்றென்க**

## குறள் சாரம் 

**ஒற்றினது சிறப்பு - அரசன் (அ) நிர்வாகிக்கு இருக்கவேண்டிய இரண்டு கண்கள்**  
ஒற்றர்களும் புகழ்பெற்ற நீதி நூல்களும் என்ற இவ்விரண்டையும் அரசன் தன்னுடைய இரண்டு கண்களாகும் என்று தெளிய வேண்டும்.  

## பரிமேலழகர் உரை

**ஒற்றும் உரை சான்ற நூலும் இவை இரண்டும்** - ஒற்றும் புகழமைந்த நீதி நூலுமாகிய இவை இரண்டனையும்  

**மன்னவன் கண் தெற்றென்க** - அரசன் தன்இரண்டு கண்ணுமாகத் தெளிக. 

## பரிமேலழகர் உரைகுறிப்பு   

ஒற்றுத் தன் கண் செல்லமாட்டாத பரப்பெலாம் சென்று கண்டு ஆண்டு நிகழ்ந்தன எல்லாம் உணர்த்தலானும், நூல் அந்நிகழ்ந்தவற்றிற்குத் தன்னுணர்வு செல்ல மாட்டாத வினைகளையெல்லாம் சொல்லி உணர்த்தலானும், இவ்விரண்டனையுமே தனக்கு ஊனக் கண்ணும் ஞானக் கண்ணுமாகத் துணிந்து கொண்டு ஒழுகுக என்பதாம்.  
ஒற்றனை ஒற்று என்றார், வேந்தனை வேந்து என்றாற் போல.  
தெற்றென்க என்பது தெற்று என்பது முதனிலையாக வந்த வியங்கோள்.  
அது தெற்றென என்னும் செயவென் எச்சத்தான் அறிக.  
இதனால் ஒற்றினது சிறப்புக் கூறப்பட்டது.   
 
## பொருட்குறிப்பு 

* ஒற்றுத் தன் கண் செல்லமாட்டாத பரப்பெலாம் சென்று கண்டு ஆண்டு நிகழ்ந்தன எல்லாம் உணர்த்தலானும்,    
* நூல் அந்நிகழ்ந்தவற்றிற்குத் தன்னுணர்வு செல்ல மாட்டாத வினைகளையெல்லாம் சொல்லி உணர்த்தலானும்,  
இவ்விரண்டனையுமே தனக்கு ஊனக் கண்ணும் ஞானக் கண்ணுமாகத் துணிந்து கொண்டு ஒழுகுக என்பதாம். 

ஒற்றனை **ஒற்று** என்றார், வேந்தனை வேந்து என்றாற் போல.  

இதனான் ஒற்றினது சிறப்புக் கூறப்பட்டது.    

## இலக்கணக்குறிப்பு  

**தெற்றென்க** என்பது தெற்று என்பது முதனிலையாக வந்த வியங்கோள்.  
அது தெற்றென என்னும் செயவென் எச்சத்தான் அறிக.  

## உயர் வள்ளுவ வகுப்பு காணொளி

https://youtu.be/hJPvS5mUJM4?t=1632 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**தெற்றென்க** - தெளிந்து கொள்ளுதல்     
**ஆண்டு** - ஆங்கு   
**வினைகள்** - செயல்கள்     
**துணிந்து** - தெரிந்து   
**வியங்கோள்** - கட்டளை, உத்தரவு   

## பொருட்குறிப்பு விளக்கம்


## இலக்கணக்குறிப்பு விளக்கம்

**முதல்நிலைத் தொழிற்பெயர்** - தொழிற்பெயர் விகுதிகளே இல்லாமல், பகுதி மட்டும் வந்து, தொழில் ஆற்றுவதற்கு முதல்நிலைத் தொழிற்பெயர் எனப்படும்.      
**தொழிற்பெயர் விகுதிகள்** சான்று :  பாடல் - பாடு + அல்;  நாட்டம் - நாடு + அம்; சேர்க்கை - சேர் + கை;  ஆட்சி - ஆள் + சி. 

**வியங்கோள் வினைமுற்று** வாழ்த்தல், விதித்தல், வேண்டுதல், வைதல் ஆகிய நான்கு பொருள்களின்மேல் வரும். அஃது இருதிணை, மூவிடம், ஐம்பால்களுக்கும் பொதுவாக நிற்கும். சான்று : வாழிய - வாழ்த்தல்; வருக, தருக - விதித்தல், வேண்டுதல்; கெடுக - வைதல். 

**ஈண்டு தெற்றுதல் = தெளிதல். தெற்றென்க - தெற்று + என்க. தெற்றுதல் என்பது 'தல்' என்ற விகுதி நீங்கி, தெற்று என்ற பகுதி மட்டும் வந்த முதல்நிலைத் தொழிற்பெயர், என்க என்ற வியங்கோள் வினைமுற்றைப் பெற்று தெளிதலைக் குறித்து நின்றது.**   

## ஆங்கில கருத்தாக்கம் 


