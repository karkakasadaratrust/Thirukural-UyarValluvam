உ

## குறள் எண் 

**இடனறிதல்  – குறள் - ௦௫௦௦ - 0500** 
 
## குறள் 

**காலாழ் களரின் நரிஅடும் கண்அஞ்சா   
வேலாள் முகத்த களிறு.**

## கொண்டு கூட்டும் முறை

**கண் அஞ்சா வேலாள் முகத்த களிறு கால் ஆழ் களரின் நரி அடும்**

## குறள் சாரம் 

செல்லக்கூடாத இடமும், சென்றால் ஏற்படும் அவமானமும்.  
பகைவரைச் சார்தலாகாஇடனும் சார்ந்துழிப் படும்இழுக்கும்.  

## பரிமேலழகர் உரை

**கண் அஞ்சா வேலாள் முகத்த களிறு** - பாகர்க்கு அடங்காவுமாய், வேலாட்களைக் கோத்த கோட்டவுமாய களிறுகளை,    

**கால்ஆழ் களரின் நரி அடும்** - அவை கால்ஆழும்இயல்பிற்றாய சேற்றுநிலத்துப்பட்டுழி நரி கொல்லும் 

## பரிமேலழகர் உரைகுறிப்பு   

முகம் ஆகுபெயர்.  
ஆண்மையும் பெருமையும் உடையாரும் தமக்குஏலா நிலத்துச் செல்லின் அவற்றாற் பயனின்றி மிகவும் எளியரால் அழிவரென்பது தோன்ற நின்றமையின், இதுவும் அவ்வலங்காரம்.  
வேலாழ்முகத்தவென்று பாடம் ஓதுவாரும் உளர், வேற்படை குளித்தமுகத்தவாயின் அதுவும் நரிஅடுதற்கேதுவாய் முடிதலின், அது பாடம் அன்மை அறிக.  
இவை மூன்றுபாட்டானும் பகைவரைச் சார்தலாகாஇடனும் சார்ந்துழிப் படும்இழுக்கும் கூறப்பட்டன.    

## பொருட்குறிப்பு 

வேலாழ்முகத்தவென்று பாடம் ஓதுவாரும் உளர்,  
வேற்படை குளித்தமுகத்தவாயின் அதுவும் நரிஅடுதற்கேதுவாய் முடிதலின்,  
அது பாடம் அன்மை அறிக.    

இவை மூன்றுபாட்டானும் { குறள் 0498 - 0500 } பகைவரைச் சார்தலாகாஇடனும் சார்ந்துழிப் படும்இழுக்கும் கூறப்பட்டன. 

## இலக்கணக்குறிப்பு  

**முகம்** ஆகுபெயர்.  

ஆண்மையும் பெருமையும் உடையாரும் தமக்குஏலா நிலத்துச் செல்லின் அவற்றாற் பயனின்றி மிகவும் எளியரால் அழிவரென்பது தோன்ற நின்றமையின், இதுவும் அவ்வலங்காரம்.    

## உயர் வள்ளுவ வகுப்பு காணொளி

https://youtu.be/r446pMByaVM?t=2180

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**களிறு** - யானை   

## பொருட்குறிப்பு விளக்கம்

ஆண்மையும் பெருமையும் கொண்ட யானை, சேற்று நிலத்தில் ஒரு சிறிய நரியிடம் தோற்றுப்போவது இடத்தின் தன்மையினால் என்பது உவமை.    
ஈண்டு வலிமையிருந்தாலும் இடத்தின் தன்மையும் அவசியம் என்பது வலியுறுத்தப்படுகிறது.  

பகைவரோடு போரிடச் செல்லுகின்ற மன்னன் தனக்கு வெற்றி தேடித்தரும் இடமாகப் பார்த்துப் போர் செய்ய வேண்டும். தன் வீரத்தை மட்டும் நம்பாமல், வீரத்தைப் பயன்படுத்தத் துணை செய்யும் இடத்தையும் பார்க்க வேண்டும்.  **~ விளக்க வந்த கருத்து**

## இலக்கணக்குறிப்பு விளக்கம்

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது **ஆகுபெயர்** எனப்படும்.     
**ஈண்டு முகம் என்பது யானையின் முகத்தின் அங்கமான கொம்பைக் குறித்து நின்றது.**       

**பிறிதுமொழிதல் அலங்காரம்** -  புலவன் தான் கருதிய பொருளை அங்ஙனமே கூறாது மறைத்து, அதை விளக்குவதற்கு அதைப்போன்ற பிறிதொன்றினைக் கூறி விளக்குவதற்குப் பிறிதுமொழிதல் அணி அல்லது ஒட்டணி என்று பெயர்.  

ஈண்டு வேல் ஏந்திய வீரரைக் கொம்புகளினால் குத்தியெடுத்த அஞ்சாத யானையின் கால்கள், சேற்று நிலத்தில் சிக்கி, அந்த யானை அகப்பட்டபோது அந்த யானையையும் நரிகள் கொன்றுவிடும்.    ~ இது கூறப்பட்ட கருத்து.

## ஆங்கில கருத்தாக்கம் 


