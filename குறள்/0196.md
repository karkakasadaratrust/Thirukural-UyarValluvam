உ

## குறள் எண் 

**பயனில சொல்லாமை - குறள் - 0க௯௬ - 0196**  

## குறள் 

**பயனில்சொல் பாராட்டு வானை மகன்எனல்  
மக்கட் பதடி யெனல்.** 

## கொண்டு கூட்டும் முறை

**பயன் இல் சொல் பாராட்டுவானை மகன் எனல், மக்கட்பதடி எனல்**

## குறள் சாரம் 

**பயனற்ற சொற்களை பலமுறை பேசுபவனை அடையாளப்படுத்தப்படும் பெயர்**  
பயனற்ற சொற்களை பலமுறை பேசுபவனை மகன் என்று சொல்லவேண்டாம்.  
அவனை மக்களுள் பதர் என்று சொல்லவேண்டும்.  

## பரிமேலழகர் உரை

**பயன் இல் சொல் பாராட்டுவானை மகன் எனல்** - பயன்இல்லாத சொற்களைப் பலகாலுஞ் சொல்லுவானை மகன் என்று சொல்லற்க,  

**மக்கட்பதடி எனல்** - மக்களுள் பதர் என்று சொல்லுக.

## பரிமேலழகர் உரைகுறிப்பு   

அல்விகுதி வியங்கோள் முன் எதிர்மறையினும், பின் உடன்பாட்டினும் வந்தது.  
அறிவு என்னும் உள்ளீடு இன்மையின், மக்கள்பதடி என்றார்.  
இவை ஆறுபாட்டானும் பயன்இல்லாத சொற்களைச் சொல்லுதலின் குற்றம் கூறப்பட்டது.  

## பொருட்க்குறிப்பு 

அறிவு என்னும் உள்ளீடு இன்மையின், **மக்கள்பதடி** என்றார்.  

இவை ஆறுபாட்டானும் (குறள் 0191 - 0196) பயன்இல்லாத சொற்களைச் சொல்லுதலின் குற்றம் கூறப்பட்டது.  

## இலக்கணக்குறிப்பு  

**அல்**விகுதி வியங்கோள்  
* முன் எதிர்மறையினும்,  
* பின் உடன்பாட்டினும் வந்தது.   

## உயர் வள்ளுவ வகுப்பு காணொளி

https://youtu.be/GtPTc473J4E?t=5964

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**இல்** - இல்லாத   
**பதர்** - நெல்லில், அரிசியை சுழ்த்திருக்கும் பயன்இல்லாத தோல்.  

## பொருட்க்குறிப்பு விளக்கம்


## இலக்கணக்குறிப்பு விளக்கம்

**வியங்கோள் வினைமுற்று வாழ்த்தல், விதித்தல், வேண்டுதல், வைதல் ஆகிய நான்கு பொருள்களின்மேல் வரும்.** அஃது இருதிணை, மூவிடம், ஐம்பால்களுக்கும் பொதுவாக நிற்கும். சான்று : வாழிய - வாழ்த்தல்; வருக, தருக - விதித்தல், வேண்டுதல்; கெடுக - வைதல்.  

**ஈண்டு எனல் என்பதில் உள்ள அல் விகுதி வியங்கோள் வினைமுற்று.    
பயனில்லாத சொற்களைப் பேசுபவனை - மகன் என்று சொல்லற்க என்பது எதிர்மறை;   
மக்களுள் பதர் என்று சொல்லுக என்பது உடன்பாடு.** 

## ஆங்கில கருத்தாக்கம் 


