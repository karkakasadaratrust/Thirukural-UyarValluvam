உ

## குறள் எண் 

**செங்கோன்மை  – குறள் – 0ரு௪க - 0541**  

## குறள் 

**ஓர்ந்துகண் ணோடாது இறைபுரிந்து யார்மாட்டும்  
தேர்ந்துசெய் வஃதே முறை.**

## கொண்டு கூட்டும் முறை

**ஓர்ந்து யார்மாட்டும் கண்ணோடாது, இறை புரிந்து, தேர்ந்து, செய்வஃதே முறை**  

## குறள் சாரம் 

தலைமை தாங்குபவன் பற்றுநீங்கி, ஆராய்ந்து, நடுவுநிலைமையில் நின்று தீர்ப்புக் கூற வேண்டும்.

## பரிமேலழகர் உரை

**ஓர்ந்து** - தன்கீழ் வாழ்வார் குற்றம் செய்தால் அக்குற்றத்தை நாடி  

**யார்மாட்டும் கண்ணோடாது** - யாவர்மாட்டும் கண்ணோடாது  

**இறை புரிந்து** - நடுவுநிலைமையைப் பொருந்தி  

**தேர்ந்து** - அக்குற்றத்திற்குச் சொல்லிய தண்டத்தை நூலோரோடும் ஆராய்ந்து  

**செய்வஃதே முறை** - அவ்வளவிற்றாகச் செய்வதே முறையாம்  

## பரிமேலழகர் உரைகுறிப்பு   

நடுவுநிற்றல் இறைக்கு இயல்புஆகலின், அதனை இறை என்றும், உயிரினும் சிறந்தார்கண்ணும் என்பார் யார்மாட்டும் என்றும் கூறினார்.  
இறைமை இறை எனவும், செய்வது செய்வஃது எனவும், நின்றன.  
இதனான் செங்கோன்மையது இலக்கணம் கூறப்பட்டது.    

## பொருட்குறிப்பு 

* நடுவுநிற்றல் இறைக்கு இயல்புஆகலின், அதனை **இறை**என்றும்,  
* உயிரினும் சிறந்தார்கண்ணும் என்பார் **யார்மாட்டும்** என்றும் கூறினார்.  

இதனான் செங்கோன்மையது இலக்கணம் கூறப்பட்டது.   

## இலக்கணக்குறிப்பு  

இறைமை **இறை** எனவும், செய்வது **செய்வஃது** எனவும், நின்றன.    

## உயர் வள்ளுவ வகுப்பு காணொளி

https://youtu.be/T3iikSzJzkk?t=2567

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

வாலி & இராவணன் <--> இராமனின் நிலை <--> நீதிபதி & எதிராளி  
https://youtu.be/ZiYDkjrgTpE?t=1394

## தொன்மையான சொற்கள்

**நாடி** - ஆராய்ந்து  
**கண்ணோட்டம்** - கருணை { கண்ணோடாது - கருணை கொள்ளாது }    
**இறை புரிந்து** - (இங்கு) அரசன் நடுவுநிலையுடன் பொருந்தி     

## பொருட்குறிப்பு விளக்கம்

**செங்கோன்மையது இலக்கணம்**  
தன்கீழ் வாழ்பவர்கள் ஏதேனும் குற்றம்செய்தால், அக்குற்றத்தை ஆராய்ந்து, யாரிடத்திலும் தயவுதாட்சணியம் பார்க்காமல்,  நடுவுநிலைமையோடு நீதிநூல்கள் கூறிய அளவின்படி அவர்களை தண்டிப்பதே நீதி ஆகும்.   
(உதாரணம் - மனுநீதி சோழன் )

## இலக்கணக்குறிப்பு விளக்கம்

இறைமை **இறை** எனவும், செய்வது **செய்வஃது** எனவும், நின்றன.  

**கடைக்குறை** - சொல்லின் கடையில் (இறுதியில்) வரும் எழுத்தைக் குறைத்துவிடுவது. சான்று : வானம் - வான், நிலவு - நிலா, கடைசி - கடை.    
**ஈண்டு இறைமை என்பது கடைக்குறைந்து இறை என நின்றது.**   

**விரித்தல் விகாரம்** - சொல்லில் இல்லாத எழுத்து ஒன்றனைச் சேர்ப்பது. சான்று : மனிதப்பிறவி - மனித்தப்பிறவி (திருநாவுக்கரசர் தேவாரம்).    
**ஈண்டு செய்வது விரித்தல் விகாரத்தினால் செய்வஃது என நின்றது.**

## ஆங்கில கருத்தாக்கம் 


