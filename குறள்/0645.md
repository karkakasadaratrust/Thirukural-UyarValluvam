உ

## குறள் எண் 

**சொல்வன்மை - குறள் - 0௬௪௫ - 0645**  

## குறள் 

**சொல்லுக சொல்லைப் பிறிதோர்சொல் அச்சொல்லை  
வெல்லும்சொல் இன்மை அறிந்து.**    

## கொண்டு கூட்டும் முறை

**சொல்லைப் பிறிது ஓர்சொல் வெல்லும் சொல் இன்மை அறிந்து அச்சொல்லைச் சொல்லுக**

## குறள் சாரம் 

**வெல்லும் சொல்லை சொல்க**  
தாம் பேசக்கருதிய பேச்சை வெல்லக்கூடிய ஆற்றல் பெற்ற வேறோர் பேச்சு இல்லை என்பதையறிந்து பிறகு அப்பேச்சைப் பேசுக.  

## பரிமேலழகர் உரை

**சொல்லைப் பிறிது ஓர்சொல் வெல்லும் சொல் இன்மை அறிந்து** - தாம் சொல்லக் கருதிய சொல்லைப் பிறிதோர் சொல்லாய் வெல்ல வல்லதொரு சொல் இல்லாமையறிந்து  

**அச்சொல்லைச் சொல்லுக** - பின் அச்சொல்லைச் சொல்லுக. 

## பரிமேலழகர் உரைகுறிப்பு   

பிறிதோர் சொல் மாற்றாரது மறுதலைச்சொல்.  
வெல்லுதல் குணங்களான் மிகுதல்.  
அதுவே வெல்லச் சொல்லுக என்பதாம்.  
இனிப் பிறிதோர்சொல் வெல்லும்சொல் எனச் செவ்வெண்ணாக்கி, ஒத்தசொல்லும் மிக்கசொல்லும் உளவாகாமல் சொல்லுக என்று உரைப்பாரும் உளர்.  
இது சொற்பொருட்பின்வரும்நிலை.    

## பொருட்குறிப்பு 

**பிறிதோர் சொல்** - மாற்றாரது மறுதலைச்சொல்.

**வெல்லுதல்** - குணங்களான் மிகுதல்.  
அதுவே வெல்லச் சொல்லுக என்பதாம்.  

## இலக்கணக்குறிப்பு    

இனிப் பிறிதோர்சொல் வெல்லும்சொல் எனச் செவ்வெண்ணாக்கி, ஒத்தசொல்லும் மிக்கசொல்லும் உளவாகாமல் சொல்லுக என்று உரைப்பாரும் உளர்.     

இது சொற்பொருட்பின்வரும்நிலை.

## உயர் வள்ளுவ வகுப்பு காணொளி

https://youtu.be/sCE707pO0ig?t=2547  

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**அறிந்து** - (ஈண்டு) தேர்ந்தெடுத்து  

## பொருட்குறிப்பு விளக்கம்

தாம் சொல்லக்கருதிய சொல்லை வெல்லக்கூடிய பிறிதோர் சொல் இல்லாதிருக்கும்படியான சொற்களைப் பகருதல் வலியுறுத்தப்படுகிறது.  

**மறுதலைச்சொல்** - சொல்லும் கருத்தினை மறுத்துக்கூறும் சொல்  

**வெல்லுதல்** - மாற்றார் கூறிய சொல்லின் கருத்தை ஒப்பிடுகையில், நாம் கூறிய சொல் குணங்களால் உயர்ந்து நிற்கும். சபை ஏற்றுக்கொள்ளும். மாற்றார் சொல் தாழ்ந்துவிடும். நாம் கூறிய சொல் குணங்களால் வெல்வதால், மாற்றாரும் நாம் கூறியதை ஏற்றுக்கொள்ளும் நிலை உருவாகும்.  

*மற்ற உரையாசிரியர் கருத்து - நாம் சொல்லும் சொல் பிறிதோர் சொல்லாக இருக்கக்கூடாது; வெல்லும் சொல்லாக இருக்கவேண்டும்*.    
**பிறிதோர் சொல்**  - ஒத்த கருத்துடைய சொல்  
**வெல்லும் சொல்** - கருத்தை வெல்லும் சொல்  
   
## இலக்கணக்குறிப்பு விளக்கம்

"**செவ்வெண்** என்பது தமிழில் காணப்படும் இலக்கணக் குறியீடுகளில் ஒன்று. தொல்காப்பியம் இதனைச் '**செவ்வெண் இறுதி**' எனக் குறிப்பிட்டு மொழியில் எவ்வாறு அமையும் என்பதை விளக்குகிறது.

பொருள்களை எண்ணிக் கணக்கிடும்போது தமிழில் பல்வேறு இடைச்சொற்களைப் பயன்படுத்தி எண்ணித் தொகைப்படுத்துவது வழக்கம்.

'உம்' இடைச்சொல்லைப் பயன்படுத்துதல் - எடுத்துக்காட்டு - கண்ணும் கருத்துமாய் இரு.
'என' இடைச்சொல்லைப் பயன்படுத்துதல்[2] - எடுத்துக்காட்டு - உயிர் என மெய் என எழுத்துக்கள் இரண்டு வகைப்படும்.
'ஏ' இடைச்சொல்லைப் பயன்படுத்துதல் [3] - எடுத்துக்காட்டு - பூவே காயே பழம் என மூன்றும் நல்லவை.
உம் என்னும் இடைச்சொல் உருபு மறைந்து நிற்கும் உம்மைத்தொகை - எடுத்துக்காட்டு - சேர சோழ பாண்டியர்
செவ்வெண் என்பது இவற்றிலிருந்து வேறுபட்டது. செம்மை+எண் என்பது செவ்வெண் என வரும். செம்மை என்பது ஒழுங்கு-முறை. பொருள்களை எண்ணும்போது கடைப்பிடிக்கப்படும் ஒழுங்குமுறைமையைச் செவ்வெண் என்றனர். தொல்காப்பியத்துக்கு உரை எழுதும் இளம்பூரணர் செவ்வெண்ணுக்குத் தந்துள்ள எடுத்துக்காட்டுகள் இவை.

'சாத்தன், கொற்றன், பூதன் என மூவரும் வந்தார்' என வரும் செவ்வெண்.
செவ்வெண் முறைமையில் எண்ணும்போது எத்தனை என எண்ணிக்கைத் தொகைச் சொல்லைப் பயன்படுத்த வேண்டும் என்பது மரபு.

**அடிக்குறிப்பு :**
எண்ணின் இறுதியும்
பெயர்க்குரி மரபிஇன் செவ்வெண் இறுதியும்
ஏயின் ஆகிய எண்ணின் இறுதியும்
யாவயின் வரினும் தொகை இன்று அமையா (தொல்காப்பியம் இடையியல் 42
 'என என் எண்' (தொல்காப்பியம் இடையியல் 39)
 'எண் ஏகாரம்' (தொல்காப்பியம் இடையியல் 40)                      https://ta.wikipedia.org/wiki/%E0%AE%9A%E0%AF%86%E0%AE%B5%E0%AF%8D%E0%AE%B5%E0%AF%86%E0%AE%A3%E0%AF%8D         

ஈண்டு **தாம் சொல்லக் கருதிய சொல்லையும், பிறரது மறுதலைச் சொல்லையும் செவ்வெண் முறைமையில் உரைப்பாரும் உளர் என்பதைக் குறிப்பிடுகின்றார் பரிமேலழகர்.**  

**சொல் பொருள் பின்வருநிலையணி** - செய்யுளுள் முன்னர் வந்த ஒரு சொல்லே பின்னரும் பல இடங்களில் வந்து முன்னர் உணர்த்திய பொருளையே உணர்த்துதல். **ஈண்டு சொல் என்பது வெல்லும் சொல்லைக் குறிக்கின்றது.** 

## ஆங்கில கருத்தாக்கம் 


