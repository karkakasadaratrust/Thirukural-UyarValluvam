உ

## குறள் எண் 

**வெருவந்த செய்யாமை – குறள் – 0ரு௬எ - 0567**  

## குறள் 

**கடுமொழியும் கையிகந்த தண்டமும் வேந்தன்  
அடுமுரண் தேய்க்கும் அரம்.**  

## கொண்டு கூட்டும் முறை

**கடுமொழியும் கை இகந்த தண்டமும், வேந்தன் அடு முரண் தேய்க்கும் அரம்**

## குறள் சாரம் 

**மாறுபாடு என்ற இரும்பைத் தேய்க்கும் அரம்**  
கடுமையான சொல்லும், குற்றத்தின் அளவைவிட அதிகமான தண்டனையும்,  
பகையை வெல்வதற்கு இருக்க வேண்டிய அரசனது கருத்து மாறுபாடு என்ற இரும்பைத் தேய்க்கும் அரம்.  

## பரிமேலழகர் உரை

**கடுமொழியும் கை இகந்த தண்டமும்** - கடியசொல்லும் குற்றத்தின்மிக்க தண்டமும்,  

**வேந்தன் அடு முரண் தேய்க்கும் அரம்** - அரசனது பகை வெல்லுதற்கேற்ற மாறுபாடாகியஇரும்பினைத் தேய்க்கும் அரமாம். 

## பரிமேலழகர் உரைகுறிப்பு   

கடுமொழியால் தானையும், கையிகந்த தண்டத்தால் தேசமும் கெட்டு முரண் சுருங்கிவருதலின் அவற்றை அரமாக்கி, திண்ணிதாயினும் தேயும் என்றற்கு அடுமுரணை இரும்பாக்கினார்.  
ஏகதேச உருவகம்.  
அரம் என்பதனைத் தனித்தனி கூட்டுக.  
இவைஐந்து பாட்டானும், செவ்வியின்மை, இன்னாமுகம் உடைமை,கண்ணோட்டம் இன்மை , கடுஞ்சொற்சொல்லல், கைஇகந்த தண்டம் என்று இவைகள் குடிகள்அஞ்சும் வினையென்பதூஉம், இவைசெய்தான் ஆயுளும் அடுமுரணும் செல்வமும் இழக்கும் என்பதூஉம் கூறப்பட்டன.    

## பொருட்குறிப்பு 

**கடுமொழியால்** தானையும்,  
**கையிகந்த தண்டத்தால்** தேசமும் கெட்டு முரண் சுருங்கிவருதலின் அவற்றை அரமாக்கி,  
திண்ணிதாயினும் தேயும் என்றற்கு **அடுமுரணை** இரும்பாக்கினார்.  
  
**அரம்** என்பதனைத் தனித்தனி கூட்டுக.  

இவைஐந்து பாட்டானும் (குறள் 0563 - 0567),  
* செவ்வியின்மை,  
* இன்னாமுகம் உடைமை,  
* கண்ணோட்டம் இன்மை,  
* கடுஞ்சொற்சொல்லல்,   
* கைஇகந்த தண்டம் என்று இவைகள் குடிகள்அஞ்சும் வினையென்பதூஉம்,  
இவைசெய்தான் ஆயுளும் அடுமுரணும் செல்வமும் இழக்கும் என்பதூஉம் கூறப்பட்டன.     

## இலக்கணக்குறிப்பு  

ஏகதேச உருவகம்.  

## உயர் வள்ளுவ வகுப்பு காணொளி

https://youtu.be/2hBRssQK2g4?t=3390 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**முரண்** - மாறுபாடு ( குறள் 0492 )    
**திண்ணிதாயினும்** - பலமாக இருந்தாலும்     
**செவ்வியின்மை** - மக்களை சந்திக்கும் மனம் இல்லாமை 

## பொருட்குறிப்பு விளக்கம்

**செவ்வியின்மை** - மக்கள் சந்திக்கக் காலம் ஒதுக்காமை,  
**இன்னாமுகம் உடைமை** - வெறுப்பு காட்டுகின்ற முகத்தை காட்டுவது,  
**கண்ணோட்டம் இன்மை** - கண் இரக்கம் இல்லாத தன்மை,  
**கடுஞ்சொற்சொல்லல்** - கடுமையான சொற்கள் சொல்லுதல்,  
**கைஇகந்த தண்டம்** - அளவுக்கு மீறிய தண்டனை அளித்தல்.  

## இலக்கணக்குறிப்பு விளக்கம்

ஏகதச உருவக அணி - ஒரு பொருளை உருவகம் செய்துவிட்டு, அதற்குத் தொடர்புடைய மற்றப் பொருட்களை அதற்கேற்ப உருவகம் செய்யாமல் விட்டுவிடுவதற்கு ஏகதேச உருவக அணி என்று பெயர்.  
சான்று :-  
பெருமைக்கும் ஏனைச் சிறுமைக்கும் தத்தம் 
கருமமே கட்டளைக் கல்.  ~ குறள் 505.   

கருமம் - கட்டளைக்கல் என உருவகம்; மக்களது பெருமையும் சிறுமையும் - பொன்னாகவோ, பிற பொருள்களாகவோ உருவகம் செய்யப்படவில்லை. 

அரம் - ஈண்டு அரசனின் பகைவெல்லத் துணை செய்யும். இரும்பைத் தேய்க்க அரம் பயன்படும். அரசனின் பலம் இரும்பு; அதைத் தேய்க்கின்ற இயல்புகள் கடியசொல்லும், குற்றத்தின்மிக்க தண்டமும்.    

ஈண்டு அரத்தினை உருவகித்து அரசனின் பலத்தை இரும்பாக உருவகிக்கப்படவில்லை; பரிமேலழகர் உரையில் ஏகதேச உருவகமாகக் குறிப்பிடுகின்றார். 

## ஆங்கில கருத்தாக்கம் 


