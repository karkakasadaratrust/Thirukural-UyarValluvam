உ

## குறள் எண் 

**வெகுளாமை - குறள் - 0௩0௬ - 0306**  

## குறள் 

**சினமென்னும் சேர்ந்தாரைக் கொல்லி இனம்என்னும்  
ஏமப் புணையைச் சுடும்.**

## கொண்டு கூட்டும் முறை

**சினம் என்னும் சேர்ந்தாரைக்கொல்லி இனம் என்னும் ஏமப்புணையைச் சுடும்**

## குறள் சாரம் 

கோபம் ஒருவனை வீழ்த்துவதோடு, அவனைக் காப்பாற்ற வருபவர்களையும் விலக்கி விடும் என்றார்.

## பரிமேலழகர் உரை

**சினம் என்னும் சேர்ந்தாரைக்கொல்லி** - சினம் என்னும் நெருப்பு  

**இனம் என்னும் ஏமப்புணையைச் சுடும்** - தனக்கு இடமானவரையேயன்றி அவர்க்கு இனமாகிய ஏமப்புணையையும் சுடும்.  

## பரிமேலழகர் உரைகுறிப்பு   

சேர்ந்தாரைக் கொல்லி என்பது ஏதுப் பெயர்.    
தான்சேர்ந்த இடத்தைக் கொல்லும் தொழிலது என்றவாறு.   
சேர்ந்தாரை என உயர்திணைப் பன்மைமேல் வைத்து ஏனை நான்கு பாலும் தம் கருத்தோடு கூடிய பொருளாற்றலால் கொண்டார், ஈண்டு உருவகம் செய்கின்றது துறந்தார் சினத்தையே ஆகலின்.  
சினமென்னும் நெருப்பு என்ற விதப்பு, உலகத்துநெருப்புச் சுடுவது தான்சேர்ந்த இடத்தையே இந்நெருப்புச் சேராத இடத்தையும் சுடும் என்னும் வேற்றுமை தோன்ற நின்றது.   
ஈண்டு இனம் என்றது, முற்றத் துறந்து தவஞானங்களால் பெரியராய்க் கேட்டார்க்கு உறுதிமொழிகளை இனியவாகச் சொல்லுவாரை .  
உருவகம் நோக்கிச் சுடும் என்னும் தொழில் கொடுத்தாராயினும், அகற்றும் என்பது பொருளாகக் கொள்க.   
ஏமப்புணை - ஏமத்தை உபதேசிக்கும் புணை.   
இனம் என்னும் ஏமப்புணை என்ற ஏகதேசஉருவகத்தால் பிறவிக் கடலுள் அழுந்தாமல் வீடு என்னும் கரையேற்றுகின்ற என வருவித்து உரைக்க.  
எச்ச உம்மை விகாரத்தால் தொக்கது.   
தன்னையும் வீழ்த்து, எடுப்பாரையும் அகற்றும் என்பதாம்.  

## பொருட்குறிப்பு 

ஈண்டு **இனம்** என்றது,   
முற்றத் துறந்து தவஞானங்களால் பெரியராய்க் கேட்டார்க்கு உறுதிமொழிகளை இனியவாகச் சொல்லுவாரை.  

**ஏமப்புணை** - ஏமத்தை உபதேசிக்கும் புணை.   
 
## இலக்கணக்குறிப்பு  

**சேர்ந்தாரைக் கொல்லி** என்பது ஏதுப் பெயர்.    
தான் சேர்ந்த இடத்தைக் கொல்லும் தொழிலது என்றவாறு.  

**சேர்ந்தாரை** என உயர்திணைப் பன்மைமேல் வைத்து ஏனை நான்கு பாலும் தம் கருத்தோடு கூடிய பொருளாற்றலால் கொண்டார், ஈண்டு உருவகம் செய்கின்றது துறந்தார் சினத்தையே ஆகலின். 

**சினமென்னும் நெருப்பு** என்ற விதப்பு, உலகத்துநெருப்புச் சுடுவது தான்சேர்ந்த இடத்தையே இந்நெருப்புச் சேராத இடத்தையும் சுடும் என்னும் வேற்றுமை தோன்ற நின்றது.   

உருவகம் நோக்கிச் **சுடும்** என்னும் தொழில் கொடுத்தாராயினும், அகற்றும் என்பது பொருளாகக் கொள்க.  

**இனம் என்னும் ஏமப்புணை** என்ற ஏகதேசஉருவகத்தால்   
பிறவிக்கடலுள் அழுந்தாமல் வீடு என்னும் கரையேற்றுகின்ற என வருவித்து உரைக்க.    

எச்ச உம்மை விகாரத்தால் தொக்கது.   
தன்னையும் வீழ்த்து, எடுப்பாரையும் அகற்றும் என்பதாம்.   

## உயர் வள்ளுவ வகுப்பு காணொளி

https://youtu.be/X18l95NQBv0?t=2468

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**ஏமப்புணை** - பாதுகாப்பை உபதேசிக்கும் ஓடம்  

## பொருட்குறிப்பு விளக்கம்

**விதப்பு** - ஒரு விடயத்தை விளக்குவதற்காக தேவையற்ற வேறொரு விடயத்தைக் கொண்டு கூறுவது. 

உலகியலில் நெருப்பு தன்னைச் சேர்ந்தாரைக் கொல்லும். 

ஈண்டு சினம் என்னும் நெருப்பு துறவியையும் துறவியைச் சார்ந்து அருகில் உள்ளவரை மட்டுமல்லாது எங்கெங்கோ உள்ளவரையும் சுடும். துறவியின் அருள் உலகத்தைக் காப்பது, அதுபோல துறவியின் சினமும் உலகை அழிக்கும்.

எனவே உலகியல் நெருப்பிற்கும் துறவியின் சினமாகிய நெருப்பிற்கும் உள்ள வேற்றுமை விளக்கப்படுகிறது. 

## இலக்கணக்குறிப்பு விளக்கம்

**ஏதுப்பெயர் (காரணப்பெயர்)** - ஏதேனும் ஒரு காரணம் பற்றியோ, பல காரணங்கள் பற்றியோ வழங்கி வரும் பெயர். 
ஈண்டு தன்னைச் சேர்ந்த யாரையும் / எதையும் அழித்துவிடும் தன்மையைக் கொண்ட நெருப்பு காரணப்பெயராக வருகிறது.                                                       

**பொருளாற்றல்** :- சூழ்நிலைக்கேற்ப சொல்லின் பொருள்தன்மையைக் கொண்டு வெவ்வேறு பொருளாகக் கொள்வது பொருளாற்றல்.  சான்று :- அரசன் சிலை வளைத்துப் போரில் வென்றான். (சிலை = வில்); அரசன் சிலை எடுத்துக் கோயில் அமைத்தான். (சிலை=கல்லால் ஆன சிலை). 
  
ஈண்டு சேர்ந்தாரை என்பது பலர்பாலைக் குறிக்கின்றது, அக்னி தன்னோடு சேர்ந்த யாரையும் / எதனையும் அழிக்கும் தன்மையைக் கொண்டு, உயர்திணைப் பன்மை (பலர்பால்) மேல் வைத்துக் கூறியமையில் ஏனைய நான்கு பால்களுக்கும் (ஆன்பால், பெண்பால், ஒன்றன்பால், பலவின்பால்) பொருந்தும் என்பது விளக்கப்படுகிறது.                        

**உருவகம்** என்பது உவமையாக உள்ள பொருளுக்கும் உவமிக்கப்படும் பொருளுக்கும் வேறுபாடு தோன்றாமல் இரண்டும் ஒன்று என்ற உணர்வு தோன்ற இரண்டையும் ஒற்றுமைப் படுத்துவதாகும். "உவமையும் பொருளும் வேற்றுமை ஒழிவித்து ஒன்றென மாட்டின் அஃது உருவகமாகும்". சான்று :- அவளின் முகம்தான் சந்திரன்.  சிறுகுறிப்பு :- இதில் உவம உருபு தோன்றாது.        
ஈண்டு துறந்தார் சினத்தை நெருப்பிற்கு உருவகப் படுத்தப்பட்டது.

**விதப்பு** - ஒரு விடயத்தை விளக்குவதற்காக தேவையற்ற வேறொரு விடயத்தைக் கொண்டு கூறுவது.   உலகியலில் நெருப்பு தன்னைச் சேர்ந்தாரைக் கொல்லும்.   
ஈண்டு சினம் என்னும் நெருப்பு துறவியையும் துறவியைச் சார்ந்து அருகில் உள்ளவரை மட்டுமல்லாது எங்கெங்கோ உள்ளவரையும் சுடும். துறவியின் அருள் உலகத்தைக் காப்பது, அதுபோல துறவியின் சினமும் உலகை அழிக்கும். எனவே உலகியல் நெருப்பிற்கும் துறவியின் சினமாகிய நெருப்பிற்கும் உள்ள வேற்றுமை விளக்கப்படுகிறது.    

உருவகம் நோக்கிச் சுடும் என்னும் தொழில் கொடுத்தாராயினும், அகற்றும் என்பது பொருளாகக் கொள்க.
விளக்கம்:- நெருப்பின் தொழில் சுடுவது என்பதை உருவகமாகக் கூறப்பட்டாலும், துறவியின் சினம் உலகிற்கு நன்மை விளைவிக்காது அகற்றும் என்பது இக்குறளினால் தெளியப்படும் பொருள் (கருத்து).                               

**ஏகதச உருவக அணி** - ஒரு பொருளை உருவகம் செய்துவிட்டு, அதற்குத் தொடர்புடைய மற்றப் பொருட்களை அதற்கேற்ப உருவகம் செய்யாமல் விட்டுவிடுவதற்கு ஏகதேச உருவக அணி என்று பெயர்.  
சான்று :-  
பெருமைக்கும் ஏனைச் சிறுமைக்கும் தத்தம் 
கருமமே கட்டளைக் கல்.  ~ குறள் 505.   
கருமம் - கட்டளைக்கல் என உருவகம்; மக்களது பெருமையும் சிறுமையும் - பொன்னாகவோ, பிற பொருள்களாகவோ உருவகம் செய்யப்படவில்லை.   
ஈண்டு ஏமப்புணை - ஒடம் (உருவகம்); பிறவிக்கடலுள் அழுந்தாமல் வீடு என்னும் கரையேற்றும் என்ற உருவகம் இல்லை; பரிமேலழகர் ஏகதேச உருவக அணி மூலம் வருவித்து உரைக்கிறார்.                                   

**எச்ச உம்மை விகாரத்தால் தொக்கது.**  
விளக்கம் :- பெயர்ச்சொல்லுக்கும், வினைச்சொல்லுக்கும் இடையிலும், முன்னும், பின்னும் நின்று பொருளை விளக்கும் சொல் இடைச்சொல்.
அவை - ஏகாரம், ஓகாரம், உம்மை, கொல், மன், மற்று, என, என்று பல வகைகளில் வரும் 
அதில் உம்மை என்பது - எதிர்மறை, சிறப்பு, ஐயம், எச்சம், முற்று, எண், தெரிநிலை, ஆக்கம் என்னும் எட்டுப் பொருள்களில் வரும். 
ஈண்டு  ஏமாப்புணையையும் என்பதிலுள்ள 'உம்' விகாரத்தால் தொக்கி ஏமாப்புணை என நின்றது.  அதாவது தன்னையும் (துறவு மேற்கொள்பவரையும்) வீழ்த்து, எடுப்பாரையும் {உலகிலுள்ள அனைத்து உயிர்களையும் (பொருளாற்றல்)} அகற்றும் என்பதாம். 

## ஆங்கில கருத்தாக்கம் 


