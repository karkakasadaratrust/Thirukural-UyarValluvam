உ

## குறள் எண் 

**வெருவந்த செய்யாமை – குறள் – 0ருஎ0 - 0570**  

## குறள் 

**கல்லார்ப் பிணிக்கும் கடுங்கோல் அதுவல்லது  
இல்லை நிலக்குப் பொறை.**  

## கொண்டு கூட்டும் முறை

**கடுங்கோல் கல்லார்ப் பிணிக்கும், அதுவல்லது நிலக்குப் பொறை இல்லை**

## குறள் சாரம் 

**அஞ்சதக்கன செய்வதின் குற்றம்**  
கடுங்கோல் செலுத்தும் அரசன் நீதிநூல் போன்றவற்றைக் கற்காதவர்களிடம் மந்திரி போன்ற பதவிகளைக் கொடுத்து தனக்குப் பக்கத்தில் வைத்துக்கொள்வான்.  
இத்தகைய கல்லாத கூட்டத்தைத் தவிர பூமிக்கு அதிக பாரமாக இருப்பது வேறு இல்லை.  

## பரிமேலழகர் உரை

**கடுங்கோல் கல்லார்ப் பிணிக்கும்** - கடுங்கோலனாய அரசன் நீதிநூல் முதலிய கல்லாதாரைத் தனக்குப் பகுதியாகக் கூட்டாநிற்கும்,  

**அதுவல்லது நிலக்குப் பொறை இல்லை** - அக்கூட்டம்அல்லது நிலத்திற்கு மிகையாய பாரம் பிறிதுஇல்லை. 

## பரிமேலழகர் உரைகுறிப்பு   

கடுங்கோல்என்பது ஈண்டு மிக்கதண்டத்தின் மேற்றுஅன்றி அதனைச் செய்வான்மேற்று ஆயிற்று.   
அவன் அது செய்தற்குஇயைவாரை அல்லது கூட்டாமையின் கல்லார்ப்பிணிக்கும் என்றும், ஏனையவற்றைஎல்லாம் பொறுக்கின்றது இயல்பு ஆகலின் நிலத்திற்குப் பொறைஅதுஅல்லதுஇல்லை என்றும் கூறினார்.  
நிலக்குஎன்பது செய்யுள்விகாரம்.  
இதனான் வெருவந்த செய்தலின் குற்றம் கூறப்பட்டது.    

## பொருட்குறிப்பு 
  
**கடுங்கோல்**என்பது ஈண்டு மிக்கதண்டத்தின் மேற்றுஅன்றி அதனைச் செய்வான்மேற்று ஆயிற்று.   

அவன் அது செய்தற்குஇயைவாரை அல்லது கூட்டாமையின் **கல்லார்ப்பிணிக்கும்** என்றும்,  
ஏனையவற்றைஎல்லாம் பொறுக்கின்றது இயல்பு ஆகலின் **நிலத்திற்குப் பொறைஅதுஅல்லதுஇல்லை** என்றும் கூறினார்.  
 
இதனான் வெருவந்த செய்தலின் குற்றம் கூறப்பட்டது.    

## இலக்கணக்குறிப்பு  

**நிலக்கு**என்பது செய்யுள்விகாரம்.   

## உயர் வள்ளுவ வகுப்பு காணொளி

https://youtu.be/gn_SMlYH_SA?t=1761 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**பொறை** - பாரம்.    
**பிணிக்கும்** - தொடர்ந்து வைத்து இருப்பது.  
**கூட்டாநிற்கும்** - கூட்டி நிற்கும்.  


## பொருட்குறிப்பு விளக்கம்


## இலக்கணக்குறிப்பு விளக்கம்

கருத்தாழமும், கற்பனையும், உணர்ச்சியும் கொண்ட கவிஞன் பாடல்களைப் புனையும்பொழுது சொற்களை அடுக்கிக்கொண்டே செல்வான். பாடலில் எதுகை, மோனைக்காக மேலே உள்ள சொற்களைப் போன்று, கீழே உள்ள சொற்களையும் அமைப்பான். உணர்ச்சி உந்த, விரைவாக எழுதும்பொழுது சொற்களைக் குறுக்கியும் விடுவான்; ஓசை நயம் கருதிச் சில விடயங்களில் நீட்டியும் விடுவான்; இவற்றைத் தவறு என இலக்கண நூலார் கருதுவதில்லை. விகாரம் எனக்கூறி ஏற்றுக் கொள்கின்றனர். இவ்விகாரங்கள் செய்யுளுக்கே உரித்தாதலினால் இவற்றிற்குச் செய்யுள் விகாரங்கள் என்று பெயர். இவை ஒன்பது வகைப்படும். 

ஈண்டு நிலத்திற்கு என்பது நிலக்கு எனக் குறைந்து நின்றது செய்யுள் விகாரம்.

## ஆங்கில கருத்தாக்கம் 


