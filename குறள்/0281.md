உ

## குறள் எண் 

**கள்ளாமை  - குறள் - 0உஅக - 0281**  

## குறள் 

**எள்ளாமை வேண்டுவான் என்பான் எனைத்தொன்றும்  
கள்ளாமை காக்கதன் நெஞ்சு.**

## கொண்டு கூட்டும் முறை

**எள்ளாமை வேண்டுவான் என்பான், எனைத்தொன்றும் கள்ளாமை தன் நெஞ்சு காக்க**

## குறள் சாரம் 

**தவம் செய்வோரால் நன்கு மதிக்கப்படுபவன்**  
'மோட்சலோகத்தை இகழாமல் விரும்புபவன் இவன்' என்று தவம் செய்வோரால் நன்கு மதிக்கப்படுபவன் என்பான்,  
எந்த ஒருபொருளையும் மற்றவர்களுக்கு தெரியாமல் எடுத்துக்கொள்ள நினைக்காதபடி தன் மனத்தைப் பாதுகாத்துக் கொள்ள வேண்டும்.  

## பரிமேலழகர் உரை

**எள்ளாமை வேண்டுவான் என்பான்** - வீட்டினை இகழாது விரும்புவான் இவன் என்று தவத்தோரான் நன்கு மதிக்கப்படுவான்,   
  
**எனைத்தொன்றும் கள்ளாமை தன் நெஞ்சு காக்க** - யாதொரு பொருளையும் பிறரை வஞ்சித்துக் கொள்ளக் கருதாவகை தன்நெஞ்சினைக் காக்க. 

## பரிமேலழகர் உரைகுறிப்பு   

எள்ளாது என்னும் எதிர்மறை வினையெச்சம் எள்ளாமை எனத் திரிந்து நின்றது.  
வீட்டினை இகழ்தலாவது காட்சியே அளவையாவது என்றும், நிலம், நீர், தீ, வளி எனப் பூதம் நான்கே என்றும், அவற்றது புணர்ச்சி விசேடத்தால் தோன்றி பிரிவான் மாய்வதாய உடம்பின்கண்ணே அறிவு மதுவின்கண் களிப்புப்போல வெளிப்பட்டு அழியும் என்றும், இறந்த உயிர் பின் பிறவாது என்றும், இன்பமும் பொருளும் ஒருவனால் செய்யப்படுவது என்றும் சொல்லும் உலோகாயதம் முதலிய மயக்க நூல்களைத் தெளிந்து, அவற்றிற்கேற்ப ஒழுகுதல்.  
ஞானத்திற்கு ஏதுவாய மெய்ந்நூற்பொருளையேனும், ஆசிரியனை வழிபட்டன்றி அவனை வஞ்சித்துக் கொள்ளின், அதுவும் களவாம்ஆகலின், எனைத்தொன்றும் என்றார்.   
நெஞ்சுகள்ளாமற் காக்க எனவே, துறந்தார்க்கு விலக்கப்பட்ட கள்ளுதல் கள்ளக்கருதுதல் என்பது பெற்றாம்.   

## பொருட்க்குறிப்பு 

**வீட்டினை இகழ்தலாவது**   
* காட்சியே அளவையாவது என்றும்,   
* நிலம், நீர், தீ, வளி எனப் பூதம் நான்கே என்றும்,   
* அவற்றது புணர்ச்சி விசேடத்தால் தோன்றி பிரிவான் மாய்வதாய உடம்பின்கண்ணே அறிவு மதுவின்கண் களிப்புப்போல வெளிப்பட்டு அழியும் என்றும்,  
* இறந்த உயிர் பின் பிறவாது என்றும்,   
* இன்பமும் பொருளும் ஒருவனால் செய்யப்படுவது என்றும் சொல்லும் உலோகாயதம் முதலிய மயக்க நூல்களைத் தெளிந்து, அவற்றிற்கேற்ப ஒழுகுதல்.  

ஞானத்திற்கு ஏதுவாய மெய்ந்நூற்பொருளையேனும்,   
ஆசிரியனை வழிபட்டன்றி அவனை வஞ்சித்துக் கொள்ளின் அதுவும் களவாம்ஆகலின், **எனைத்து ஒன்றும்** என்றார்.   

நெஞ்சுகள்ளாமற் காக்க எனவே, துறந்தார்க்கு விலக்கப்பட்ட கள்ளுதல் கள்ளக்கருதுதல் என்பது பெற்றாம்.   

## இலக்கணக்குறிப்பு  

எள்ளாது என்னும் எதிர்மறை வினையெச்சம் **எள்ளாமை** எனத் திரிந்து நின்றது.  

## உயர் வள்ளுவ வகுப்பு காணொளி

https://youtu.be/cPFAvFZXidE?t=3175

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

* இராமகிருஷ்ண பரமஹம்சர் - https://youtu.be/cPFAvFZXidE?t=4920  

* மகாபாரதக் கிளைக்கதை - சஞ்சீவினி மந்திரம் - https://youtu.be/cPFAvFZXidE?t=5040

## தொன்மையான சொற்கள்


## பொருட்க்குறிப்பு விளக்கம்

துறந்தார்க்கு விலக்கப்பட்ட கள்ளுதல் - கள்ளக்கருதுதல்    

**மோட்சலோகத்தை இகழ்தல்** -  
* இந்த உலகத்தில் கண்ணால் காண்பது மட்டுமே உண்மை என்றும்.  
* ஆகாயத்தைக் கண்ணால் காணமுடியாது என்பதால் நிலம், நீர், தீ, காற்று எனப் பூதங்கள் நான்கு மட்டுமே உண்டு என்றும்,  
* இந்நான்கும் ஒன்று சேரும் முறையால் தோன்றும் உடலில் அறிவு (உயிர்) இயல்பாக உண்டாகும். இவை பிரிந்துவிட்டால் அறிவு (உயிர் ) போய்விடும். சாராயத்தில் போதை இயல்பாக இருப்பதைப் போன்று அறிவு (உயிர் ) உடலில் தோன்றி அழியும் என்றும் கூறுவர்.  
* எனவே இறந்த உயிர் மீண்டும் பிறக்காது என்றும்,  
* இவ்உலகத்தில் இன்பங்களை அனுபவிப்பதே சொர்க்கம் என்றும்,  
* பகைவராலும் நோயாலும் வருந்துவதே நரகம் என்றும் (மரணம்தான் மோட்சம்), கூறும் உலகாயதம் போன்ற மதநூல்களின் மயக்கமான கருத்துக்களை எல்லாம் தெரிந்துகொண்டு அவற்றுக்கு ஏற்ப நடத்தல்.

## இலக்கணக்குறிப்பு விளக்கம்

**வினையெச்சம்** - ஒரு வினைச்சொல் முற்றிலும் பொருள் கொடுப்பதற்காக வினைமுற்றைத் தழுவிநிற்கும். இதனுடைய வினை (செயல்) முடியாது எச்சமாக இருக்கும். அதுவே வினையெச்சமாம். இதில் காலம் தோன்றும்; பால் தோன்றாது; செய்து, செய, செயின் என்ற வாய்ப்பாட்டு முறையில் வரும். **சான்று** : கற்று அடங்கினான் - இறந்த காலம், காண விழைகின்றான் - நிகழ் காலம், பேசின் பயன் உண்டு - எதிர் காலம். 

**ஈண்டு எள்ளாது என்பது எதிர்மறை வினையெச்சம். எள்ளாது என்ற அவ்வினையெச்சம் எள்ளாமை எனத் திரிந்து நின்றது.** 

## ஆங்கில கருத்தாக்கம் 


