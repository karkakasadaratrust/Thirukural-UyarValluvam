உ

## குறள் எண் 

**செங்கோன்மை  – குறள் – ௦௫௪௭ - 0547**  

## குறள் 

**இறைகாக்கும் வையகம் எல்லாம் அவனை  
முறைகாக்கும் முட்டாச் செயின்.**  

## கொண்டு கூட்டும் முறை

**வையகம் எல்லாம் இறை காக்கும், அவனை முறை காக்கும், முட்டாச் செயின்**

## குறள் சாரம் 

செங்கோல்செலுத்தும் அரசன் அடையும்பயன் கூறப்பட்டது.    
நாட்டை எல்லாம் அரசன் காப்பாற்றுவான். அவ்அரசனை அவன்செங்கோலே காப்பாற்றும்.

## பரிமேலழகர் உரை

**வையகம் எல்லாம் இறை காக்கும்** - வையகத்தைஎல்லாம் அரசன் காக்கும்,  

**அவனை முறை காக்கும்** - அவன்தன்னை அவனது செங்கோலே காக்கும்,  

**முட்டாச் செயின்** - அதனை முட்டுவந்துழியும் முட்டாமல்செலுத்துவனாயின்.  


## பரிமேலழகர் உரைகுறிப்பு   

முட்டாமல் செலுத்தியவாறு மகனை முறைசெய்தான் கண்ணும் (சிலப் 20:53-55 ) தன் கை குறைத்தான் கண்ணும் (சிலப்,23: 42-53)காண்க.  
முட்டாதுஎன்பதன் இறுதிநிலை விகாரத்தால்தொக்கது.  
இவை நான்கு பாட்டானும் அதனைச் செலுத்தினான் எய்தும் பயன் கூறப்பட்டது.    

## பொருட்குறிப்பு 

முட்டாமல் செலுத்தியவாறு _**'மகனை முறைசெய்தான் கண்ணும் (சிலப் 20:53-55 ) தன்கை குறைத்தான் கண்ணும் (சிலப்,23: 42-53)'**_காண்க.  

இவை நான்கு பாட்டானும் ( குறள் 0543 - 0547) அதனைச் செலுத்தினான் எய்தும் பயன் கூறப்பட்டது.      

## இலக்கணக்குறிப்பு  

**முட்டாது** என்பதன் இறுதிநிலை விகாரத்தால்தொக்கது.    

## உயர் வள்ளுவ வகுப்பு காணொளி

https://youtu.be/1xImd34bvhM?t=2556

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

* இராமன், தருமன், அரிச்சந்திரன்   https://youtu.be/1xImd34bvhM?t=2667  
* மனுநீதிச் சோழன், பொற்கைப் பாண்டியன்   https://youtu.be/1xImd34bvhM?t=2770  

## தொன்மையான சொற்கள்

**முட்டு** - இடையுறுபடுதல்  

## பொருட்குறிப்பு விளக்கம்

>**சிலப்பதிகாரம் 10. வழக்குரை காதை  

>**எள்ளறு சிறப்பின் இமையவர் வியப்பப்  
>புள்ளுறு புன்கண் தீர்த்தோன் அன்றியும்  
>வாயிற் கடைமணி நடுநா நடுங்க  
>ஆவின் கடைமணி உகுநீர் நெஞ்சு சுடத் தான்தன்  
>அரும்பெறற் புதல்வனை ஆழியின் மடித்தோன்**  

>**எள்ளறு சிறப்பின் இமையவர் வியப்பப் புள்உறு புன்கண் தீரித்தோன்** - இகழ்தலற்ற சிறப்பினை யுடைய தேவர்களும் இறும்பூது எய்தப் புறாவொன்று உற்ற மிக்க துன்பத்தினைப் போக்கியோனும்,  
>**அன்றியும்** - அவனன்றியும்,  
>**வாயிற் கடைமணி நடு நா நடுங்க** - கடைவாயிலினிடத்துக் கட்டிய மணியின் நடுவிலுள்ள நா அசைய,  
>**ஆவின் கடைமணி உகு நீர் நெஞ்சு சுட** - பசுவொன்றின் கண்மணிக் கடையினின்றும் ஒழுகும் நீர் தன்னுடைய உள்ளத்தை வெதுப்பலானே,  
>**தான் தன் அரும்பெறற் புதல்வனை ஆழியின் மடித்தோன்** - தானே தன்னுடைய பெறுதற்கரிய மகனைத் தேர்க்காலிலிட்டுக்கொன்றோனும் ஆகிய இவரது,   

>http://www.tamilvu.org/ta/library-l3100-html-l3100ind-132364


>**சிலப்பதிகாரம் - 13. கட்டுரை காதை - கை குறைத்த கொற்றவன்** 

>**உதவா வாழ்க்கைக் கீரந்தை மனைவி  
>புதவக் கதவம் புடைத்தனன் ஒருநாள்  
>அரைச வேலி யல்ல தியாவதும்  
>புரைநீர் வேலி இல்லென மொழிந்து  
>மன்றத் திருத்திச் சென்றீ ரவ்வழி  
>இன்றவ் வேலி காவா தோவெனச்**      

>**செவிச்சூட் டாணியிற் புகையழல் பொத்தி  
>நெஞ்சஞ் சுடுதலின் அஞ்சி நடுக்குற்று  
>வச்சிரத் தடக்கை அமரர் கோமான்  
>உச்சிப் பொன்முடி ஒளிவளை உடைத்தகை  
>குறைத்த செங்கோல் குறையாக் கொற்றத்து   
>இறைக்குடிப் பிறந்தோர்க்கு இழுக்க மின்மை**

>**உதவா வாழ்க்கைக் கீரந்தை மனைவி புதவக் கதவம் புடைத்தனன் ஒருநாள்** - ஒருநாள் தான் ஓரில்லத்து வாயிற் கதவினைத் தட்டினானாக அதன்பொருட்டு அவ்வில்லத்து வாழும் பிறர்க்கு உதவுவதற்கொண்ணாத வறுமை வாழ்க்கையினை உடைய கீரந்தை என்பானுடைய மனைவி,  
>**அரைச வேலி அல்லது யாவதும் புரைதீர் வேலி இல்லென மொழிந்து மன்றத்து இருத்திச் சென்றீர் அவ்வழி** - நீர் போகின்ற அக் காலத்து மன்னனுடைய காவல் அல்லாது வேறு குற்றம் தீர்ந்த காவல் சிறிதும் இல்லையென்று கூறி என்னை அரணில்லாத வீட்டில் இருக்கச் செய்து போயினீர்,  
>**இன்று அவ் வேலி காவாதோ என** -இப்பொழுது அவ் வரைச வேலி என்னைக் காத்திடாதோ என்று கூறி வருந்த   

>**செவிச் சூட்டு ஆணியின் புகை அழல் பொத்தி நெஞ்சம் சுடுதலின்** - அச் சொல் காதினைச் சுடுவதாகிய ஆணியைப் போன்று புகைகின்ற தீ மூண்டு உள்ளத்தைச் சுடலானே,  
>**அஞ்சி நடுக்குற்று** - அச்சமும் நடுக்கமு மடைந்து, 
>**வச்சிரத் தடக்கை அமரர் கோமான்** - வச்சிரப் படை ஏந்திய பெரிய கையினையுடைய இந்திரனுடைய,  
>**உச்சிப் பொன்முடி ஒளி வளை உடைIத்த கை குறைத்த செங்கோல்** - தலையிலுள்ள அழகிய முடியின்கண் ஒளி பொருந்திய வளையினை உடைத்த கையினைத் துணித்த செங்கோலினையும்,  
>**குறையாக் கொற்றத்து** - அதனாலாய குறைவுபடாத வெற்றியினையும் உடைய,  
>**இறைக் குடிப் பிறந்தோர்க்கு இழுக்கம் இன்மை** - அரசர் குடியிற் பிறந்த இப் பாண்டியர்களுக்கு வழுவுதல் இல்லையாகும்    

>http://www.tamilvu.org/ta/library-l3100-html-l3100ind-132364
 
## இலக்கணக்குறிப்பு விளக்கம்

**கடைக்குறை** - சொல்லின் கடையில் (இறுதியில்) வரும் எழுத்தைக் குறைத்துவிடுவது. சான்று : வானம் - வான், நிலவு - நிலா, கடைசி - கடை.    

**ஈண்டு முட்டாது என்பது கடைக்குறைந்து முட்டா என நின்றது.** 

## ஆங்கில கருத்தாக்கம் 


