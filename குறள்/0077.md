உ

## குறள் எண் 

அன்புடைமை – குறள் - 0077  

## குறள் 

**என்பி லதனை வெயில்போலக் காயுமே  
அன்பி லதனை அறம்.** 

## கொண்டு கூட்டும் முறை

**என்பு இலதனை வெயில் போலக் காயும், அன்பு இலதனை அறம்**  

## குறள் சாரம் 

என்பு  இல்லாத உடம்பு வெய்யிலில் காய்வது போல,அறக்கடவுளின் முன் அன்பில்லாதது தன் இயல்பால் அழியும் 

## பரிமேலழகர் உரை

**என்பு இலதனை வெயில் போலக் காயும்** - என்பு இல்லாத உடம்பை, வெயில் காய்ந்தால் போலக் காயும்  
**அன்பு இலதனை அறம்** - அன்பில்லாத உயிரை அறக்கடவுள்.  

## பரிமேலழகர் உரைகுறிப்பு   

என்பிலது என்றதனான் உடம்பு என்பதூஉம் அன்பிலது என்றதனான் உயிர் என்பதூஉம் பெற்றாம்.  
வெறுப்பு இன்றி எங்கும் ஒருதன்மைத்து ஆகிய வெயிலின்முன் என்பு இலது தன் இயல்பாற் சென்று கெடுமாறுபோல, அத் தன்மைத்து ஆகிய அறத்தின்முன் அன்பு இலது தன் இயல்பால் கெடும் என்பதாம்.  
அதனைக் காயும் என வெயில், அறங்களின் மேல் ஏற்றினார், அவற்றிற்கும் அவ்வியல்பு உண்மையின்.  
இவ்வாறு அல்லவை செய்வார்க்கு அறம் கூற்றம் (நான்மணிக்கடிகை 85) எனப் பிறரும் கூறினார்.  

## பொருட்குறிப்பு 

* **என்பிலது** என்றதனான் உடம்பு என்பதூஉம்,  
* **அன்பிலது** என்றதனான் உயிர் என்பதூஉம் பெற்றாம்.  

வெறுப்பு இன்றி எங்கும்   
ஒருதன்மைத்து ஆகிய வெயிலின் முன்  
என்பு இலது, தன் இயல்பாற் சென்று கெடுமாறுபோல,  
அத்தன்மைத்து ஆகிய அறத்தின்முன்  
அன்பு இலது 
தன் இயல்பால் கெடும் என்பதாம். 

**அதனைக் காயும்** என வெயில் அறங்களின் மேல் ஏற்றினார்,  
அவற்றிற்கும் அவ்வியல்பு உண்மையின்.  

இவ்வாறு  
_**அல்லவை செய்வார்க்கு அறம் கூற்றம்**_ (நான்மணிக்கடிகை 85) எனப் பிறரும் கூறினார்.  

## இலக்கணக்குறிப்பு  


## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

காயும் = வருத்தும்

## பொருட்குறிப்பு விளக்கம்

அன்பு செய்யும் தன்மை உயிருக்குதான் உண்டு, உடம்புக்கு வெளிப்படுத்தும் தன்மைதான் உண்டு, அதனால் அன்பில்லாததை உயிர் என்றார், என்பு இல்லாததை உடம்பு என்றார். மேலும், காயப்படுத்துவது(சுடுவது), வெயிலின் தன்மை இல்லை என்றாலும், என்பு இல்லாத புழுத் தானாகச் சென்று கெடும் என்பது போல, அன்பு இல்லாதது, தன் இயல்பால் அறத்தின் முன் சென்று அழியும். காயப்படுத்தும் தன்மையினால், வெயிலை அறத்தின் மேல் ஏற்றிச் சொன்னார்.   

வெயிலுக்கு, ஒளி, சூடு இரண்டு தன்மை இருந்தாலும்,  
கண்ணுக்குப் புலப்படாத சூடுதான் புழுவைக் கொல்லும் அதுபோல, 
அன்பில்லாததை, ஏதோ சம்பவம் அல்லது காரணம் வழியாக அறம் தான்  கொல்லும் எனக் கொள்க.

>**நான்மணிக்கடிகை 85**  

>கல்லா ஒருவர்க்குத் தம்வாயிற் சொற்கூற்றம்  
>மெல்லிலை வாழைக்குத் தானீன்ற காய்கூற்றம்  
>அல்லவை செய்வார்க்கு அறங்கூற்றம் கூற்றமே  
>இல்லத்துத் தீங்கொழுகு வாள். ..... ..85  

>**கல்லா ஒருவர்க்கு** - கல்வியறிவில்லாத ஒருவருக்கு,  
>**தம் வாயின் சொல்** - தமது வாயிலிருந்து வரும் சொல்லே,  
>**கூற்றம்** - கூற்றுவனாகும்  
>**மெல் இலை** - மெல்லிய இலைகளையுடைய,  
>**வாழைக்கு** - வாழை மரத்துக்கு,  
>**தான் ஈன்ற காய்** - தான் வெளிவிட்ட குலையே,  
>**கூற்றம்** - கூற்றுவனாகும்  
>**அல்லவை செய்வார்க்கு** - தீயவை செய்யும் மக்கட்கு,  
>**அறம் கூற்றம்** - அறக்கடவுளே கூற்றுவனாம்  
>**இல்லத்து** - வீட்டிலிருந்து கொண்டு,  
>**தீங்கு ஒழுகுவாள்** - கற்புக் கேடாக மறைவாகயொழுகும் மனைவி,  
>**கூற்றமே** - தன்னைக் கொண்ட கணவனுக்குக் கூற்றுவனே யாவாள்.

>கல்வியறிவில்லாதவர்களுக்கு அவர் வாயிற் பிறங்கும் சொல்லே அவர்களுக்குக் கூற்றுவனாம்.  
>வாழை மரத்துக்கு அஃதீனும் குலையே கூற்றுவனாம்.  
>தீயவை செய்வார்க்கு அறக்கடவுளே கூற்றுவனாம்.  
>இல்லத்திலிருந்து கொண்டு மறைவாய்க் கற்புக்கெடுபவள் கொண்டானுக்குக் கூற்றுவனேயாவாள்,

## இலக்கணக்குறிப்பு விளக்கம்


## ஆங்கில கருத்தாக்கம் 


