உ

## குறள் எண் 

**செங்கோன்மை  – குறள் – ௦௫௪அ - 0548**  

## குறள் 

**எண்பதத்தான் ஓரா முறைசெய்யா மன்னவன்  
தண்பதத்தான் தானே கெடும்.**  

## கொண்டு கூட்டும் முறை

**எண்பதத்தான் ஓரா முறைசெய்யா மன்னவன், தண்பதத்தான் தானே கெடும்**

## குறள் சாரம் 

நீதி செலுத்தாதவனுடைய அழிவு.  
நீதிகேட்டு வந்தவர்களை உடனேசந்தித்து,  
அவர்கள் கூறியதைக் கற்றவருடன்ஆராய்ந்து நீதிசெலுத்தாத அரசன் (அ) நிர்வாகி,  
பாவமும்பழியும் எய்தியநிலையில் அறத்தால் அவனே அழிந்துவிடுவான்.
 
## பரிமேலழகர் உரை

**எண்பதத்தான் ஓரா முறைசெய்யா மன்னவன்** -  
முறை வேண்டினார்க்கு எளிய செவ்வியை உடையனாய் அவர் சொல்லியவற்றை நூலோர் பலரோடும் ஆராய்ந்து,  
நின்ற உண்மைக்கு ஒப்ப முறை செய்யாத அரசன்,  

**தண்பதத்தான் தானே கெடும்** - தாழ்ந்த பதத்திலே நின்று தானே கெடும். 

## பரிமேலழகர் உரைகுறிப்பு   

எண்பதத்தான் என்னும் முற்றுவினை எச்சமும், ஓரா என்னும் வினையெச்சமும், செய்யா என்னும் பெயரெச்சமும் எதிர்மறையுள் செய்தல்வினை கொண்டன.  
தாழ்ந்த பதம் பாவமும், பழியும் எய்திநிற்கும் நிலை.  
'அல்லவை செய்தார்க்கு அறம் கூற்றம்' (நான்மணிக்கடிகை - 85) ஆகலின்,பகைவர் இன்றியும் கெடும் என்றார்.  
இதனான் முறை செலுத்தாதானது கேடுகூறப்பட்டது.    

## பொருட்குறிப்பு 
  
**தாழ்ந்த பதம்** - பாவமும், பழியும் எய்திநிற்கும் நிலை.  

_**'அல்லவைசெய்தார்க்கு அறம் கூற்றம்' (நான்மணிக்கடிகை - 85)**_ ஆகலின்,  
**பகைவர் இன்றியும் கெடும்** என்றார்.  

இதனான் முறை செலுத்தாதானது கேடுகூறப்பட்டது.  

## இலக்கணக்குறிப்பு  

**எண்பதத்தான்** என்னும் முற்றுவினை எச்சமும்,  
**ஓரா** என்னும் வினையெச்சமும்,  
**செய்யா** என்னும் பெயரெச்சமும் எதிர்மறையுள் செய்தல்வினை கொண்டன.  

## உயர் வள்ளுவ வகுப்பு காணொளி

https://youtu.be/Zk0ZwPl70us?t=1336 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**பாவமும், பழியும்**  
பாவம் - செய்யும் தீச் செயலால், உயிரில் பதிந்து மறுமையில் விளையப்போகும் துன்பம்.  
பழி - செய்யும் தீச் செயலால், உயிரோடு கலந்த உடம்பிற்கு இந்த பிறவியில் விளையப்போகும் துன்பம். 

**செவ்வி** - முறை, குறை வேண்டுபவர் காணக்கூடிய 

## பொருட்குறிப்பு விளக்கம்

>**நான்மணிக்கடிகை -85**

>கல்லா ஒருவர்க்குத் தம்வாயிற் சொற்கூற்றம்  
>மெல்லிலை வாழைக்குத் தானீன்ற காய்கூற்றம்  
>**அல்லவை செய்வார்க்கு அறங்கூற்றம் கூற்றமே**  
>இல்லத்துத் தீங்கொழுகு வாள்.

>**கல்லா ஒருவர்க்கு** - கல்வியறிவில்லாத ஒருவருக்கு,  
>**தம் வாயின் சொல்** - தமது வாயிலிருந்து வரும் சொல்லே,  
>**கூற்றம்** - கூற்றுவனாகும்  
>**மெல் இலை** - மெல்லிய இலைகளையுடைய,  
>**வாழைக்கு** - வாழை மரத்துக்கு,  
>**தான் ஈன்ற காய்** - தான் வெளிவிட்ட குலையே,  
>**கூற்றம்** - கூற்றுவனாகும்  
>**அல்லவை செய்வார்க்கு** - தீயவை செய்யும் மக்கட்கு,  
>**அறம் கூற்றம்** - அறக்கடவுளே கூற்றுவனாம்  
>**இல்லத்து** - வீட்டிலிருந்து கொண்டு,  
>**தீங்கு ஒழுகுவாள்** - கற்புக் கேடாக மறைவாகயொழுகும் மனைவி,  
>**கூற்றமே** - தன்னைக் கொண்ட கணவனுக்குக் கூற்றுவனே யாவாள்.    

>http://www.tamilvu.org/ta/library-l2900-html-l2900ind-131927

## இலக்கணக்குறிப்பு விளக்கம்

**வினைமுற்று** : ஒரு செயல் முடிந்ததைக் குறிக்கும் சொல் வினைமுற்று எனப்படும். சான்று : கற்றான், பெற்றார்.          
**பெயரெச்சம்** - ஒரு வினைச்சொல் முற்றிலும் பொருள் தருவதற்காகப் பெயர்ச் சொல்லைத் தழுவி வருவது பெயரெச்சம் எனப்படும். இச்சொல் தனித்து வரும்பொழுது பொருள் தராது; பெயர்ச்சொல்லைச் சார்ந்து வந்தே பொருள் தரும். இதில் காலம் தோன்றும்; பால் தோன்றாது. செய்த, செய்கின்ற, செய்யும் என்ற வாய்ப்பாட்டு முறையில் வரும். சான்று :  பார்த்த முகம், கற்கின்ற மாணவர், பாடும் பறவை.                   
**வினையெச்சம்** - ஒரு வினைச்சொல் முற்றிலும் பொருள் கொடுப்பதற்காக வினைமுற்றைத் தழுவிநிற்கும். இதனுடைய வினை (செயல்) முடியாது எச்சமாக இருக்கும். அதுவே வினையெச்சமாம். இதில் காலம் தோன்றும்; பால் தோன்றாது; செய்து, செய, செயின் என்ற வாய்ப்பாட்டு முறையில் வரும். சான்று : கற்று அடங்கினான் - இறந்த காலம், காண விழைகின்றான் - நிகழ் காலம், பேசின் பயன் உண்டு - எதிர் காலம்.      

ஈண்டு எண்பதத்தான் என்பது முற்றுச்சொல்; ஆயினும் எண்பதத்தான் என்ற வினைமுற்று, எண்பதத்தான் ஓரா எனத் தொடரும்போது எச்சமாக நிற்கிறது. ஓரா என்பது வினையெச்சம்.  இரு வினையெச்சங்கள் வரும்பொழுது வினைச்சொல்லோடு முடிய வேண்டும். செய்யா என்பது எதிர்மறைச் சொல். செய்யா மன்னவன் - பெயரெச்சம். ஈண்டு எச்சங்கள் முடிவுபெறும் இடம் - செய்யா என்பதில் செய்தல் வினை உள்ளது. எனவே முதல் இரு வினையெச்சங்களும் எதிர்மறைப் பெயரெச்சத்தில் உள்ள செய்தல்வினையைக் கொண்டு வினைச்சொல்லாகக் கொள்ள வேண்டும்.

## ஆங்கில கருத்தாக்கம் 


