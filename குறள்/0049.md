உ

## குறள் எண் 

**இல்வாழ்க்கை - குறள் - ௦௦௪௯ - 0049**  

## குறள் 

**அறன்எனப் பட்டதே இல்வாழ்க்கை அஃதும்  
பிறன்பழிப்பது இல்லாயின் நன்று.**  

## கொண்டு கூட்டும் முறை

**அறன் எனப்பட்டது இல்வாழ்க்கையே அஃதும் பிறன் பழிப்பது இல்லாயின் நன்று**   

## குறள் சாரம் 

ஐம்புல இன்பங்களை அனுபவித்து வாழும் இல்நிலையும், மனம் மற்றும் பொறிகளை அடக்கவல்ல பழிக்கபடாத துறவறமும் ஒரு தன்மையுடையது.

## பரிமேலழகர் உரை

**அறன் எனப்பட்டது இல்வாழ்க்கையே** -  
இருவகை அறத்தினும்  
நூல்களான் அறன் என்று சிறப்பித்துச் சொல்லப்பட்டது  
இல்வாழ்க்கையே.   

**அஃதும் பிறன் பழிப்பது இல்லாயின் நன்று** -  
ஏனைத் துறவறமோ எனின்,  
அதுவும் பிறனால் பழிக்கப்படுவது இல்லையாயின்,  
அவ் இல்வாழ்க்கையோடு ஒரு தன்மைத்தாக நன்று.  

## பரிமேலழகர் உரைகுறிப்பு   

ஏகாரம் பிரிநிலைக்கண் வந்தது.  
இதனால் பிரிக்கப்பட்டது துறவறம் ஆகலின், அஃது என்னும் சுட்டுப்பெயர் அதன் மேல் நின்றது.  
பிறன் பழிப்பது என்றது கூடாவொழுக்கத்தை.  
துறவறம் மனத்தையும் பொறிகளையும் ஒறுத்து அடக்கவல்ல அருமையுடைத்தாய வழியே.  
அவற்றை ஒறுக்க வேண்டாது ஐம்புல இன்பங்கள் ஆரத்துய்க்கும் மென்மையுடைய இல்வாழ்க்கையோடு அறம் என ஒருங்கு எண்ணப்படுவது என்றவாறு ஆயிற்று.  
இவை நான்கு பாட்டானும் இல்நிலையே பயனுடைத்து என இதன் சிறப்புக் கூறப்பட்டது.   

## பொருட்குறிப்பு 

இதனால் பிரிக்கப்பட்டது துறவறம் ஆதலின்,  
**அஃது** என்னும் சுட்டுப்பெயர் அதன் மேல் நின்றது.  

**பிறன் பழிப்பது** என்றது கூடாவொழுக்கத்தை.  

துறவறம்,  
மனத்தையும் பொறிகளையும் ஒறுத்து அடக்கவல்ல அருமையுடைத்தாய வழியே.  

அவற்றை ஒறுக்க வேண்டாது  
ஐம்புல இன்பங்கள் ஆரத்துய்க்கும் மென்மையுடைய இல்வாழ்க்கையோடு அறம்  
என ஒருங்கு எண்ணப்படுவது என்றவாறு ஆயிற்று.  

இவை நான்கு பாட்டானும் (குறள் 0046 - 0049),  
இல்நிலையே பயனுடைத்து என இதன் சிறப்புக் கூறப்பட்டது.  

## இலக்கணக்குறிப்பு  

ஏகாரம் பிரிநிலைக்கண் வந்தது.   

## உயர் வள்ளுவ வகுப்பு காணொளி

https://youtu.be/IaG2qks_p4g?t=6606

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**கூடா ஒழுக்கம்** - நல்லொழுக்கத்தோடு கூடாதது  
**ஆரத்துய்க்கும்** - அனுபவிக்கும்

## பொருட்குறிப்பு விளக்கம்

அறங்கள் இல்லறம், துறவறம் என இரு வகைப்படும்.அறனெனப் பட்டதே இல்வாழ்க்கை என்று சொன்னபடியால், அஃதும் என்பது துறவறத்தைச் சுட்டி வந்தது.  
துறவறம் மனம், பொறிகள் இவற்றை அடக்க வேண்டி உள்ளது. ஐம்புலன்களையும் அனுபவிக்க வல்லவன் இல்வாழ்வான். இருப்பினும், இந்த இல்நிலையும், பழிக்கப்படாத துறவறத்தின் அருமையும், ஒரு தன்மை உடையது என்றார்  


## இலக்கணக்குறிப்பு விளக்கம்.

பெயர்ச்சொல்லுக்கும், வினைச்சொல்லுக்கும் இடையிலும், முன்னும், பின்னும் நின்று பொருளை விளக்கும் சொல் இடைச்சொல்.	
அவை - ஏகாரம், ஓகாரம், உம்மை, கொல், மன், மற்று, என, என்று பல வகைகளில் வரும் 
	
ஏகாரம் - இடைச்சொல். இது ஏழு விதமாக வரும்.	
ஏகார வினைச்சொல்,	
தேற்றமும் (உறுதி), வினாவும், எண்ணும், பிரிநிலையும் (தனித்து), எதிர்மறையும், இசைநிறையும் (இசை நயம்), ஈற்றசைவு (அசை நிலை) மாகிய ஏழு பொருளைத்தரும்.	 
இங்கே, ஏகாரம் பிரிநிலை ஏகாரமாக வந்தது.


## ஆங்கில கருத்தாக்கம் 


