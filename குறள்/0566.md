உ

## குறள் எண் 

**வெருவந்த செய்யாமை – குறள் – 0ரு௬௬ - 0566**  

## குறள் 

**கடுஞ்சொல்லன் கண்இலன் ஆயின் நெடுஞ்செல்வம்  
நீடின்றி ஆங்கே கெடும்.**  

## கொண்டு கூட்டும் முறை

**கடுஞ்சொல்லன் கண் இலன் ஆயின் நெடுஞ்செல்வம் நீடு இன்றி ஆங்கே கெடும்**

## குறள் சாரம் 

**கடுமையான பேச்சும்,கருணை இல்லாமல் இருந்தால் வரும் குற்றம்**  
கடுமையான பேச்சை உடையவனாய் கருணை அற்றவனாய் இருந்தால்,  
அவனது பெரியசெல்வம் நிலைத்து நிற்காமல் அப்பொழுதே அழியும்.  

## பரிமேலழகர் உரை

**கடுஞ்சொல்லன் கண் இலன் ஆயின்** - அரசன் கடியசொல்லையும்உடையனாய்க் கண்ணோட்டமும் இலனாயின்  

**நெடுஞ்செல்வம் நீடு இன்றி ஆங்கே கெடும்** - அவனது பெரியசெல்வம் நீடுதலின்றி அப்பொழுதே கெடும்.

## பரிமேலழகர் உரைகுறிப்பு   

வேட்டம் கடுஞ்சொல் மிகுதண்டம் சூது பொருள்ஈட்டம் கள் காமமொடு ஏழு' எனப்பட்ட விதனங்களுள் கடுஞ்சொல்லையும் மிகு தண்டத்தையும் இவர் இவ்வெருவந்த செய்தலுள் அடக்கினார்.  
கண் ஆகுபெயர்.  
இவை செய்தபொழுதே கெடுஞ்சிறுமைத்து அன்றாயினும் என்பார், நெடுஞ்செல்வம் என்றார்.  
நீடுதல் நீட்டித்தல்.    

## பொருட்குறிப்பு 

* வேட்டம்   
* கடுஞ்சொல்  
* மிகுதண்டம்  
* சூது  
* பொருள்ஈட்டம்  
* கள்  
* காமமொடு ஏழு ( புறப்பொருள் வெண்பாமாலை - 225. ஓம்படை) எனப்பட்ட விதனங்களுள் கடுஞ்சொல்லையும் மிகு தண்டத்தையும் இவர் இவ்வெருவந்த செய்தலுள் அடக்கினார். 

இவை செய்தபொழுதே கெடுஞ்சிறுமைத்து அன்றாயினும் என்பார், **நெடுஞ்செல்வம்** என்றார்.  

**நீடுதல்** - நீட்டித்தல்.   

## இலக்கணக்குறிப்பு  

**கண்** ஆகுபெயர்.  

## உயர் வள்ளுவ வகுப்பு காணொளி

https://youtu.be/2hBRssQK2g4?t=2603 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்  

**கண் இலன்** - **கண்ணோட்டம் இல்லாதவன்** - கருணை இல்லாதவன் 

**வேட்டம் கடுஞ்சொல் மிகுதண்டம் சூது பொருள்ஈட்டம் கள் காமமொடு ஏழு** -  
தீமைகள் ஏழு -  
* வேட்டை ஆடுதல்,  
* கடுஞ்சொல் சொல்லல்,  
* மிகுந்த தண்டனை கொடுத்தல்,   
* சூதாடுதல்   
* பிறர் வருந்தப் பொருள் ஈட்டுதல்  
* கள் குடித்தல்,  
* மிகுந்த காமம்.  

## பொருட்குறிப்பு விளக்கம்

>**புறப்பொருள் வெண்பாமாலை - 225. ஓம்படை**

>**இன்னது செய்த லியல்பென விறைவன்  
>முன்னின் றறிவன் மொழிதொடர்ந் தன்று.**

>இன்ன காரியத்தைச் செய்யுமது தன்மையெனச் சொல்லி வேந்தன் முன்னே நின்று புலமை மிக்கவன்அடுத்துச் சொல்லியது.

>**ஒன்றி லிரண்டாய்ந்து மூன்றடக்கிநான்கினால்  
>வென்று களங்கொண்ட வேல்வேந்தே - சென்றுலாம்  
>ஆழ்கடல்சூழ் வையகத்து ளைந்துவென்- றாறகற்றி  
>ஏழ்கடிந் தின்புற் றிரு.**

>ஞானத்தாலே காரியாகாரியங்களைத் தெரிந்து நட்புப்பகை உதாசீனமென்னும் மூன்றினையும் உட்கொண்டு யானை தேர் குதிரை காலாளாலே பூசலை வென்றுபோர்க்களத்தைக் கைக்கொண்ட வேன் மன்னனே,  
>பெயர்ந்து கரையைப் பொரும் ஆழ்ந்த கடல்சூழ்ந்தகுவலயத்து இந்திரியங்களைந்தையும் வென்று ஆறினையும்பெருக்கி ஏழினையும் கடிந்து இனிமையுற்று நெடுங்காலமிருப்பாயாக.

>**ஒன்று** - ஆன்மா  
>**இரண்டு** - புண்ணிய பாபம்  
>**மூன்று** -காமம் வெகுளி மயக்கம், உற்சாகசத்திபிரபுசத்தி மந்திரசத்தி  
>**நான்கு** -சாமதான பேத தண்டம்  
>**ஐந்து** - சத்தப் பரிச ரூப ரத கந்தம்  
>**ஆறு** -படை குடி கூழ்அமைச்சு நட்பு அரண்  
>**ஏழாவன** -  வேட்டங் கடுஞ்சொல் மிகுதண்டஞ் சூது பொருளீட்டங் கள் காமமிவை யேழு என்றுமாம்.    

>http://www.tamilvu.org/node/154572?linkid=1499

## இலக்கணக்குறிப்பு விளக்கம்

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது ஆகுபெயர் எனப்படும்.   

ஈண்டு கண் என்பது கண் என்ற உறுப்பைக் குறிக்காமல் கருணையாகிய கண்ணோட்டத்திற்கு ஆகிவருகிறது. 

## ஆங்கில கருத்தாக்கம் 


