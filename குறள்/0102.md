உ

## குறள் எண் 

**செய்ந்நன்றியறிதல் - குறள் - ௦௧௦௨ - 0102**  

## குறள் 

**காலத்தி னாற்செய்த நன்றி சிறிதெனினும்  
ஞாலத்தின் மாணப் பெரிது.** 

## கொண்டு கூட்டும் முறை

**காலத்தினால் செய்த நன்றி சிறிது எனினும் ஞாலத்தின் மாணப்பெரிது**  

## குறள் சாரம் 

**தகுந்த நேரத்தில் செய்த உதவியின் மதிப்பு**  

## பரிமேலழகர் உரை

**காலத்தினால் செய்த நன்றி** -  
ஒருவனுக்கு இறுதிவந்த எல்லைக்கண்  
ஒருவன் செய்த உபகாரம்  

**சிறிது எனினும் ஞாலத்தின் மாணப்பெரிது** -  
தன்னை நோக்கச் சிறிதாயிருந்தது ஆயினும்  
அக்காலத்தை நோக்க நிலவுலகத்தினும் மிகப் பெரியது.   

## பரிமேலழகர் உரைகுறிப்பு   

அக்காலம் நோக்குவதல்லது பொருள் நோக்கலாகாது என்பதாம்.  
காலத்தினால் என்பது வேற்றுமை மயக்கம். 

## பொருட்குறிப்பு 

அக்காலம் நோக்குவதல்லது, பொருள் நோக்கலாகாது என்பதாம்.   

## இலக்கணக்குறிப்பு  

**காலத்தினால்** என்பது வேற்றுமை மயக்கம்.   

## உயர் வள்ளுவ வகுப்பு காணொளி

https://youtu.be/IG4ids8xN-M?t=3106

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

சிங்கம், சுண்டெலி கதை  
https://youtu.be/IG4ids8xN-M?t=3139

## தொன்மையான சொற்கள்

**ஞாலம்** - உலகம்  
**உபகாரம்** - நன்றி  

## பொருட்குறிப்பு விளக்கம்

ஒருவனுக்கு இறப்பைத் தரும் துன்பம் வந்த நேரத்தில் மற்றவன் செய்த உதவி,  
அவ்உதவியை பார்த்தால் அது சிறியதாக இருந்தாலும் அது செய்யப்பட்ட காலத்தைப் பார்த்தால்,  
இப்பூமியை காட்டிலும் மிகப் பெரியது ஆகும்.  

## இலக்கணக்குறிப்பு விளக்கம்
சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு உருபு என்று பெயர். இதனால் வேறுபடுத்தப்படும் பெயரின் பொருளுக்கு **வேற்றுமை** என்று பெயர். இவ்வேற்றுமை தமிழில் **எட்டு** வகைப்படும்.     

உருபு மயக்கம் - தொடர்களில்,  பொருளுக்கு ஏற்றவாறு ஒரு வேற்றுமை உருபு அமையவேண்டிய இடத்தில், இன்னொரு வேற்றுமை உருபு வந்தமைந்து விடும். இங்ஙனம் வந்தமைந்தபோதும் பொருள் மாறாது. இதற்கு **உருபு மயக்கம்** என்று பெயர்.                            

மூன்றாம் வேற்றுமை உருபுகள் - **ஆல்**, ஆன், ஓடு, ஒடு, உடன்.  
ஐந்தாம் வேற்றுமை உருபுகள் - **இல்**, இன்.    

**ஈண்டு காலத்தில் (ஐந்தாம் வேற்றுமை உருபு) என்பது காலத்தினால் என்று ஆல்  (மூன்றாம் வேற்றுமை)  உருபு பெற்று வருவதால் வேற்றுமை மயக்கம்.**

## ஆங்கில கருத்தாக்கம் 


