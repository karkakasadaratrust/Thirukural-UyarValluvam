உ

## குறள் எண் 

**செய்ந்நன்றியறிதல் - குறள் - 0க0எ - 0107**  

## குறள் 

**எழுமை எழுபிறப்பும் உள்ளுவர் தங்கண்  
விழுமம் துடைத்தவர் நட்பு.** 

## கொண்டு கூட்டும் முறை

**தம்கண் விழுமம் துடைத்தவர் நட்பு எழுமை எழுபிறப்பும் உள்ளுவர்** 

## குறள் சாரம் 

தம்மிடம் உண்டாகிய துன்பத்தை நீக்கியவர் நட்பினை ஏழேழு பிறப்பிற்கும் செய்ந்நன்றிஅறிவார் நினைத்துக்கொள்வர்.

## பரிமேலழகர் உரை

**தம்கண் விழுமம் துடைத்தவர் நட்பு** - தம்கண் எய்திய துன்பத்தை நீக்கினவருடைய நட்பினை  

**எழுமை எழு பிறப்பும் உள்ளுவர்** - எழுமையினையுடைய தம் எழுவகைப் பிறப்பினும் நினைப்பர் நல்லோர்.  

## பரிமேலழகர் உரைகுறிப்பு   

எழுமை என்றது வினைப்பயன் தொடரும் ஏழு பிறப்பினை.  
அது வளையாபதியுள் கண்டது.  
எழுவகைப் பிறப்பு மேலே உரைத்தாம் (குறள் 0062).  
விரைவு தோன்றத் துடைத்தவர் என்றார்.  
நினைத்தலாவது துன்பம் துடைத்தலான், அவர்மாட்டு உளதாகிய அன்பு பிறப்புத்தோறும் தொடர்ந்து அன்புடையராதல்.  
இவை இரண்டுபாட்டானும் நன்றி செய்தாரது நட்பு விடலாகாது என்பது கூறப்பட்டது.  

## பொருட்குறிப்பு 

**எழுமை** என்றது வினைப்பயன் தொடரும் ஏழு பிறப்பினை. 
அது வளையாபதியுள் கண்டது.  
**எழுவகைப் பிறப்பு** மேலே உரைத்தாம் (குறள் 0062).  

நினைத்தலாவது துன்பம் துடைத்தலான்,  
அவர்மாட்டு உளதாகிய அன்பு பிறப்புத்தோறும் தொடர்ந்து அன்புடையராதல்.  

இவை இரண்டுபாட்டானும் (குறள் 0106 - 0107) 
நன்றி செய்தாரது நட்பு விடலாகாது என்பது கூறப்பட்டது.  

## இலக்கணக்குறிப்பு  

விரைவு தோன்றத் **துடைத்தவர்** என்றார்.

## உயர் வள்ளுவ வகுப்பு காணொளி

https://youtu.be/IG4ids8xN-M?t=6268

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**உள்ளுவர்** - நினைப்பார்கள்   

## பொருட்குறிப்பு விளக்கம்

**தனக்கு உதவி செய்தாரின் நட்பின் அவசியம்**  
தாங்கள் அடைந்த துன்பத்தை நீக்கியவரின் நட்பை, தம் எழுவகைப்பிறப்பிலும் நல்லவர்கள் நினைப்பார்கள். 
ஏழு பிறப்பினை. அது வளையாபதியுள் கண்டது.  

## இலக்கணக்குறிப்பு விளக்கம்

**241 - 6. தொல்காப்பியம் - வினையியல் - விரவு வினை**    
**விரைவுப்பொருளில் கால மயங்குதல்**    

வாராக் காலத்தும் நிகழுங் காலத்தும்  
ஓராங்கு வரூஉம் வினைச்சொற் கிளவி  
இறந்த காலத்துக் குறிப்பொடு கிளத்தல்  
விரைந்த பொருள என்மனார் புலவர்.  

எதிர்காலத்தும் நிகழ்காலத்தும் ஒருபடியாக வரும் வினைச்சொற் பொருண்மை இறந்தகாலத்தாற் சொல்லுதல் விரைவு பொருளையுடைய.  

சான்று :  
1. சோறு பாணித்த வழி உண்ணாது இருந்தானைப்  
போகல் வேண்டுங் குறையுடையான் ஒருவன்  
இன்னும் உண்டிலையோ என்ற வழி,  
உண்டேன் போந்தேன் என்னும்,  

2. உண்ணா நின்றானும் உண்டேன் போந்தேன் என்னும், ஆண்டு  
எதிர் காலத்திற்கும், நிகழ் காலத்திற்கும் உரிய பொருளை  
விரைவு பற்றி இறந்தகாலத்தாற் கூறியிருப்பதைக் காண்க.  

தொழில் இறந்தனவல்லவேனும், சொல்லுவான் கருத்து வகையான் இறந்தனவாகச் சொல்லப்படுதலின், குறிப்பொடு கிளத்தல் என்றார்.  

எதிர்காலத்துப் பொருண்மையைக் கிளத்தலும்,  
நிகழ்காலத்துப் பொருண்மையைக் கிளத்தலும் என இரண்டு ஆகலான்,  
விரைந்த பொருள என்றார்.                             

**ஈண்டு தொல்காப்பியம் வினையியல் சூத்திரத்தை அடிப்படையாகக் கொண்டு துடைத்தவர் என்றார்.**  

https://www.tamilvu.org/slet/l0100/l0100uri.jsp?song_no=724&book_id=1&head_id=2 

## ஆங்கில கருத்தாக்கம் 


