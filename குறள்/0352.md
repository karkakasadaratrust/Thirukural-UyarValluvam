உ

## குறள் எண் 

**மெய்யுணர்தல் - குறள் - ௦௩௫௨ - 0352**  

## குறள் 

**இருள்நீங்கி இன்பம் பயக்கும் மருள்நீங்கி  
மாசறு காட்சி யவர்க்கு.**

## கொண்டு கூட்டும் முறை

**மருள்நீங்கி மாசு அறு காட்சியவர்க்கு, இருள் நீங்கி இன்பம் பயக்கும்**

## குறள் சாரம் 

பிறப்பை நீக்கி வீட்டினை அடையும் வழி   

## பரிமேலழகர் உரை

**மருள்நீங்கி மாசு அறு காட்சியவர்க்கு** - அவிச்சையின் நீங்கி மெய்யுணர்வினையுடையார் ஆயினார்க்கு,   

**இருள் நீங்கி இன்பம் பயக்கும்** - அம்மெய்யுணர்வு பிறப்பினை நீக்கி வீட்டினைக் கொடுக்கும்.  

## பரிமேலழகர் உரைகுறிப்பு   

இருள் நரகம், அஃது ஆகுபெயராய்க் காரணத்தின்மேல் நின்றது. நீங்கி எனத் தொடைநோக்கி மெலிந்து நின்றது, நீங்க என்பதன் திரிபு எனினும் அமையும். மருள்நீங்கி என்னும் வினையெச்சம் காட்சியவரென்னும் குறிப்பு வினைப்பெயர் கொண்டது. மாசறுகாட்சி என்றது கேவல உணர்வினை. இதனான் வீடாவது நிரதிசயஇன்பம் என்பதூஉம், அதற்கு நிமித்தகாரணம் கேவலப் பொருள் என்பதூஉம் கூறப்பட்டன.  

## பொருட்குறிப்பு 

**மாசறுகாட்சி** என்றது கேவல உணர்வினை.    

இதனான் **வீடாவது** நிரதிசயஇன்பம் என்பதூஉம்,   
அதற்கு நிமித்தகாரணம் கேவலப் பொருள் என்பதூஉம் கூறப்பட்டன.    

## இலக்கணக்குறிப்பு  

**இருள்** - நரகம், அஃது ஆகுபெயராய்க் காரணத்தின்மேல் நின்றது.    

**நீங்கி** எனத் தொடைநோக்கி மெலிந்து நின்றது, நீங்க என்பதன் திரிபு எனினும் அமையும்.  

**மருள்நீங்கி** என்னும் வினையெச்சம் **காட்சியவரென்னும்** குறிப்பு வினைப்பெயர் கொண்டது.  

## உயர் வள்ளுவ வகுப்பு காணொளி

https://youtu.be/mp9L2Y9LFNY?t=223

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

இருள் என்பதற்கு பிறப்பையும், இன்பம் என்பதற்கு வீட்டினையும் குறிக்கின்றார்.  
இருள் என்னும் நரகத்துக்கு காரணமாகிய பிறவியை ஆகு பெயரால் இருளுக்கு பொருள் காணப்பட்டது.   

கேவல உணர்வினை என்பது தத்துவ ஞானத்தைக் குறித்து நின்றது. ( உயர்வாக குறிப்பது )  

நிரதிசயஇன்பம்  - நிகரில்லாத | ஒப்பற்ற இன்பம்   
நிமித்த காரணம் - முதல் காரணத்தையும் துணை காரியத்தையும் இணைத்து செய்பவன் நிமித்த காரணம். இங்கே கேவலப் பொருள் என்னும் தத்துவ ஞானம் நிமித்த காரணமாக நின்றது.

## இலக்கணக்குறிப்பு விளக்கம்

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது ஆகுபெயர் எனப்படும்.   
**ஈண்டு இருள் = நரகம் - ஆகுபெயர்.  நரகத்திற்குக் காரணமான பிறவியைக் குறித்து, இருள்நீங்கி என்பதனை பிறப்பினை நீக்கி என்னும் உரையினால் இருள் என்பது ஆகுபெயராக வருகிறது.**     

எதுகைத் தொடை : அடிதோறும் முதலெழுத்தெல்லாம் தம்முள் ஒத்த அளவினவாய் வந்து, இரண்டாம்  எழுத்து ஒன்றி வருவது எதுகைத் தொடை.  
**ஈண்டு இரண்டாம் அடியில் நீக்கி என்பது - மருள்நீங்கி என்பதற்கேற்ப  இருள்நீங்கி என அமைந்தது. நீங்க என்பதன் திரிபாக நீங்கி என அமைந்ததாகவும் கொள்ளலாம்.** 

**வினையெச்சம்** - ஒரு வினைச்சொல் முற்றிலும் பொருள் கொடுப்பதற்காக வினைமுற்றைத் தழுவிநிற்கும். இதனுடைய வினை (செயல்) முடியாது எச்சமாக இருக்கும். அதுவே வினையெச்சமாம். இதில் காலம் தோன்றும்; பால் தோன்றாது; செய்து, செய, செயின் என்ற வாய்ப்பாட்டு முறையில் வரும். சான்று : கற்று அடங்கினான் - இறந்த காலம், காண விழைகின்றான் - நிகழ் காலம், பேசின் பயன் உண்டு - எதிர் காலம்.   
**ஈண்டு மருள்நீங்கி என்பது வினையெச்சம்.**  

**குறிப்பு வினையாலணையும் பெயர் (குறிப்பு வினைப்பெயர்)** : காலம் காட்டாமல் வினையைச் செய்தவனையோ அல்லது பொருளையோ குறிக்கும் பெயர்ச்சொல்லாக மாறிப் பெயராக வருவது வினையாலணையும் பெயர்.     
**ஈண்டு மருள்நீங்கி என்னும் வினையெச்சம் காட்சியவரென்னும் குறிப்பு வினைப்பெயர் கொண்டு முடிந்தது.**  

## ஆங்கில கருத்தாக்கம் 


