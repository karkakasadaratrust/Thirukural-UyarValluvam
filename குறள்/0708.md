உ

## குறள் எண் 

**குறிப்பறிதல் - குறள் - ௦௭௦௮ - 0708**  

## குறள் 

**முகம்நோக்கி நிற்க அமையும் அகம்நோக்கி  
உற்றது உணர்வார்ப் பெறின்.**  

## கொண்டு கூட்டும் முறை

**அகம் நோக்கி உற்றது உணர்வார்ப் பெறின் முகம்நோக்கி நிற்க அமையும்**

## குறள் சாரம் 

**முகம் நோக்கி நிற்க**  
தன் குறையை பிறர் தீர்க்கவேண்டும் என்ற நிலையில் உள்ளவன், தன்மனத்தைக் குறிப்பால் உணர்ந்து, தன் குறையைத் தீர்ப்பவரைக் கண்டால், தன்முகத்தை அவர் பார்க்கும்படி தானும் அவர் முகத்திற்கு நேரே நின்றாலே போதும்.  

## பரிமேலழகர் உரை

**அகம் நோக்கி உற்றது உணர்வார்ப் பெறின்** - குறையுறுவானும் தன்மனத்தைக் குறிப்பான்அறிந்து தானுற்றஅதனைத் தீர்ப்பாரைப் பெறின்  

**முகம்நோக்கி நிற்க அமையும்** - அவர் தன்முகம் நோக்கும்வகை தானும் அவர்முகம் நோக்கி அவ்வெல்லைக்கண் நிற்க அமையும். 

## பரிமேலழகர் உரைகுறிப்பு   

உணர்வார்எனக் காரியத்தைக் காரணமாக்கிக் கூறினார்.  
அவ்வெல்லையைக் கடந்து செல்லுமாயின் இருவர்க்குஞ் சிறுமையாமாகலின், அது வேண்டாஎன்பதாம்.  
குறையுறுவான்இயல்பு கூறுவார்போன்று கருவி கூறியவாறு.  
இவை மூன்றுபாட்டானும் குறிப்பறிதற்கருவி முகம்என்பது கூறப்பட்டது.    

## பொருட்குறிப்பு 

அவ்வெல்லையைக் கடந்து செல்லுமாயின் இருவர்க்குஞ் சிறுமையாமாகலின், அது வேண்டாஎன்பதாம்.    

குறையுறுவான்இயல்பு கூறுவார்போன்று கருவி கூறியவாறு.    

இவை மூன்றுபாட்டானும் (குறள் 0705 - 0708) குறிப்பறிதற்கருவி முகம்என்பது கூறப்பட்டது.   

## இலக்கணக்குறிப்பு  

**உணர்வார்**எனக் காரியத்தைக் காரணமாக்கிக் கூறினார்.    

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

குறைகளைத் தீர்ப்பவரின் முன்னால் நின்று தன்முகக் குறிப்பால் உணர்த்தலும், அவரும் அம்முகக் குறிப்பைக் கண்டு குறைகளைத் தீர்த்தல் = கூறாமலே உணர்தல் சிறப்பு.   
மாறாக, இவ்வெல்லையைத் தாண்டுதல் என்பது = விரித்துக் கூறினால்தான் குறைகள் தெரிந்து, பின்தீரும் என்பது இருவருக்குமே சிறுமை.  
எனவே, அத்தகைய சிறுமை வேண்டாம் என்று கூறி; குறிப்பை உணர்த்தும் கருவியாக முகம் கூறப்பட்டது.  

## இலக்கணக்குறிப்பு விளக்கம்

**உணர்வார்**எனக் காரியத்தைக் காரணமாக்கிக் கூறினார்.  
**ஈண்டு உணர்தல் = உணர்ந்து காரியத்தைத் தீர்த்தல்.**    
**உணர்தல்** - காரணம்; **தீர்த்தல்** - காரியம்.   

## ஆங்கில கருத்தாக்கம் 


