உ

## குறள் எண் 

**தெரிந்துசெயல்வகை – குறள் - ௦௪௬௩ - 0463**  

## குறள் 

**ஆக்கம் கருதி முதலிழக்கும் செய்வினை  
ஊக்கார் அறிவுடை யார்.**

## கொண்டு கூட்டும் முறை

**ஆக்கம் கருதி முதல் இழக்கும் செய்வினை, அறிவுடையார் ஊக்கார்**  

## குறள் சாரம் 

வலியும் காலமும் இடனும் அறியாது செய்யும் செயல்கள், தன்னிடம் இருக்கின்ற செல்வமும் இழக்குமாறு செய்யும்.  

## பரிமேலழகர் உரை

**ஆக்கம் கருதி முதல் இழக்கும் செய்வினை** - மேல்எய்தக்கடவ ஊதியத்தினை நோக்கி முன்எய்தி நின்ற முதல்தன்னையும் இழத்தற்கு ஏதுவாய செய்வினையை,  

**அறிவுடையார் ஊக்கார்** - அறிவுடையார் மேற்கொள்ளார்.  

## பரிமேலழகர் உரைகுறிப்பு   

கருதி என்னும் வினையெச்சம் இழக்கும் என்னும் பெயர்எச்சவினை கொண்டது.  
எச்சஉம்மை விகாரத்தால் தொக்கது.  
ஆக்கமேஅன்றி முதலையும்இழக்கும் வினைகளாவன வலியும் காலமும் இடனும் அறியாது பிறர்மண் கொள்வான் சென்று, தம்மண்ணும் இழத்தல் போல்வன.  
முன்செய்து போந்த வினையாயினும் என்பார், செய்வினை என்றார்.   

## பொருட்குறிப்பு 
  
**ஆக்கமேஅன்றி முதலையும்இழக்கும் வினைகளாவன** -  
* வலியும்  
* காலமும்   
* இடனும் அறியாது பிறர்மண் கொள்வான் சென்று, தம்மண்ணும் இழத்தல் போல்வன.   

முன்செய்து போந்த வினையாயினும் என்பார், செய்வினை என்றார்.   

## இலக்கணக்குறிப்பு  

கருதி என்னும் வினையெச்சம் இழக்கும் என்னும் பெயர்எச்சவினை கொண்டது.  
எச்சஉம்மை விகாரத்தால் தொக்கது.  

## உயர் வள்ளுவ வகுப்பு காணொளி

https://youtu.be/A9BAisakJUY?t=2296

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

திருமந்திரம் - நமசிவாய என்னும் கனி  
https://youtu.be/A9BAisakJUY?t=2395

ஹிட்லர் கண்ட தோல்வி  
https://youtu.be/A9BAisakJUY?t=2760

## தொன்மையான சொற்கள்

**வலியும் காலமும் இடனும்** - வலிமையையும், பருவகாலத்தையும், ஏற்ற இடத்தையும்   

## பொருட்குறிப்பு விளக்கம்


## இலக்கணக்குறிப்பு விளக்கம்

**வினையெச்சம்** - ஒரு வினைச்சொல் முற்றிலும் பொருள் கொடுப்பதற்காக வினைமுற்றைத் தழுவிநிற்கும். இதனுடைய வினை (செயல்) முடியாது எச்சமாக இருக்கும். அதுவே வினையெச்சமாம். இதில் காலம் தோன்றும்; பால் தோன்றாது; செய்து, செய, செயின் என்ற வாய்ப்பாட்டு முறையில் வரும். சான்று : கற்று அடங்கினான் - இறந்த காலம், காண விழைகின்றான் - நிகழ் காலம், பேசின் பயன் உண்டு - எதிர் காலம்.   
**ஈண்டு கருதி என்பது வினையெச்சம்.**      

**பெயரெச்சம்** - ஒரு வினைச்சொல் முற்றிலும் பொருள் தருவதற்காகப் பெயர்ச் சொல்லைத் தழுவி வருவது பெயரெச்சம் எனப்படும். இச்சொல் தனித்து வரும்பொழுது பொருள் தராது; பெயர்ச்சொல்லைச் சார்ந்து வந்தே பொருள் தரும். இதில் காலம் தோன்றும்; பால் தோன்றாது. செய்த, செய்கின்ற, செய்யும் என்ற வாய்ப்பாட்டு முறையில் வரும். சான்று :  பார்த்த முகம், கற்கின்ற மாணவர், பாடும் பறவை.    
**ஈண்டு இழக்கும் என்பது பெயரெச்சம். கருதி என்னும் வினையெச்சத்துடன் இழக்கும் என்ற பெயரெச்சம் வந்து பெயரெச்ச வினை பெறப்பட்டது.**                     

**இறந்தது தழீஇய எச்ச உம்மை** :- சான்று : சாத்தனும் வந்தான் - இங்கே கொற்றன் வந்தது அன்றி என்னும் பொருளைத் தந்தால் இறந்தது தழீஇயவெச்சம் ; இனிக்கொற்றனும் வருவான் என்னும் பொருளைத் தந்தால் எதிரது தழீஇய எச்சம்.          
ஈண்டு ஊதியத்தினை நோக்கி முதல்தன்னையும் என்றமையால், ஊதியத்தையும் (இலாபத்தையும்) இழக்கும்; முதல்பொருளையும் (முதலும்) இழக்கும்.    

ஊதியத்தை இழக்கும் என்பது எச்ச உம்மையாக உரைக்கப்படுகிறது.      
**ஈண்டு முதலும் (முதல்+உம்) என்ற சொல்லில் உம் என்ற எழுத்துகள் விகாரப்பட்டு முதல் என்று தொக்கி நின்றது.** 

## ஆங்கில கருத்தாக்கம் 


