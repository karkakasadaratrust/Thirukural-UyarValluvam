உ

## குறள் எண் 

**அவையறிதல் - குறள் - ௦௭௨௦ - 0720**  

## குறள் 

**அங்கணத்துள் உக்க அமிழ்தற்றால் தம்கணத்தர்  
அல்லார்முன் கோட்டி கொளல்.**  

## கொண்டு கூட்டும் முறை

**தம் கணத்தார் அல்லார்முன் கோட்டி கொளல் அங்கணத்துள் உக்க அமிழ்தற்று**   

## குறள் சாரம் 

**தம்மைவிட அறிவில் தாழ்ந்தார் அவையில் பேசவேண்டாத காரணம்**  
நல்லவர்களும் தம்மை ஒத்தவர்களும் இல்லாத சபையில் எதையும் பேசவேண்டாம்.  
பேசினால் அது அழுக்கான முற்றத்தில் கொட்டிய அமுதத்துக்குச் சமம்.  

## பரிமேலழகர் உரை

**தம் கணத்தார் அல்லார்முன் கோட்டி கொளல்** - நல்லார் தம்மினத்தரல்லாதார் அவைக்கண் ஒன்றனையும்சொல்லற்க  

**அங்கணத்துள் உக்க அமிழ்தற்று** - சொல்லின், அது தூய்தல்லாத முற்றத்தின்கண் உக்க அமிழ்தினை ஒக்கும்.   

## பரிமேலழகர் உரைகுறிப்பு   

கொள் என்னும் முதனிலைத் தொழிற்பெயர் முன்னின்று பின் எதிர்மறை அல் விகுதியோடு கூடி மகன்எனல் (குறள் 0196) என்பதுபோல் நின்றது.  
சொல்லின் அது என்பன அவாய்நிலையான் வந்தன.  
பிறரெல்லாம் கொளல் என்பதனைத் தொழிற்பெயராக்கி உரைத்தார்.  
அவர் அத்தொழில் அமிழ்துஎன்னும் பொருள்உவமையோடு இயையாமை நோக்கிற்றிலர்.    
சாவாமருந்தாதல் அறிந்து நுகர்வார்கையினும் படாது அவ்வங்கணத்துக்கும் இயைபு இன்றிக் கெட்டவாறு தோன்ற, உக்க அமிழ்து என்றார்.   
அச்சொல் பயனில்சொல்லாம் என்பதாயிற்று.   
இவை இரண்டுபாட்டானும் தாழ்ந்தார்அவைக்கண் ஒருவழியும் சொல்லற்க என்பது கூறப்பட்டது.   

## பொருட்குறிப்பு 
  
பிறரெல்லாம் **கொளல்**என்பதனைத் தொழிற்பெயராக்கி உரைத்தார்.  

அவர் அத்தொழில் அமிழ்து என்னும் பொருள் உவமையோடு இயையாமை நோக்கிற்றிலர்.    

சாவாமருந்தாதல் அறிந்து நுகர்வார்கையினும் படாது அவ்வங்கணத்துக்கும் இயைபுஇன்றிக் கெட்டவாறு தோன்ற, **உக்க அமிழ்து** என்றார்.   
அச்சொல் பயனில்சொல்லாம் என்பதாயிற்று.     

இவை இரண்டுபாட்டானும் (குறள் 0719 - 0720) தாழ்ந்தார்அவைக்கண் ஒருவழியும் சொல்லற்க என்பது கூறப்பட்டது.     

## இலக்கணக்குறிப்பு  

**கொள்** என்னும் முதனிலைத் தொழிற்பெயர் முன்னின்று பின் எதிர்மறை அல் விகுதியோடு கூடி மகன்எனல் (குறள் 0196) என்பதுபோல் நின்றது.  

**சொல்லின் அது** என்பன அவாய்நிலையான் வந்தன.  

## உயர் வள்ளுவ வகுப்பு காணொளி

https://youtu.be/2mqXCluf1wQ?t=2435 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**உக்க** - சிந்தின  

## பொருட்குறிப்பு விளக்கம்

**16. மேன்மக்கள்**  
புல்லா எழுத்தின் பொருள் இல் வறுங் கோட்டி,  
கல்லா ஒருவன் உரைப்பவும், கண் ஓடி,  
நல்லார் வருந்தியும் கேட்பரே, மற்று அவன்  
பல்லாருள் நாணல் பரிந்து.  **~ நாலடியார்**  

https://www.tamilvu.org/slet/l2800/l2800uri.jsp?song_no=155&book_id=32&head_id=30&sub_id=952 

## இலக்கணக்குறிப்பு விளக்கம்
**கொள்** என்னும் முதனிலைத்தொழிற்பெயர் முன்னின்று பின்எதிர்மறை அல்விகுதியோடு கூடி மகன்எனல் (குறள் 0196) என்பதுபோல் நின்றது.    
**முதல்நிலைத் தொழிற்பெயர்** - தொழிற்பெயர் விகுதிகளே இல்லாமல், பகுதி மட்டும் வந்து, தொழில் ஆற்றுவதற்கு முதல்நிலைத் தொழிற்பெயர் எனப்படும்.           
தொழிற்பெயர் விகுதிகள் சான்று :  பாடல் - பாடு + அல்;  நாட்டம் - நாடு + அம்.                              
ஈண்டு கொளல் என்பதை கொள் + அல் எனக்கொண்டு  கொள் என்ற பகுதி முதல்நிலைத் தொழிற்பெயர்.     
**வியங்கோள் வினைமுற்று** வாழ்த்தல், விதித்தல், வேண்டுதல், வைதல் ஆகிய நான்கு பொருள்களின்மேல் வரும். அஃது இருதிணை, மூவிடம், ஐம்பால்களுக்கும் பொதுவாக நிற்கும்.   
சான்று : வாழிய - வாழ்த்தல்; வருக, தருக - விதித்தல், வேண்டுதல்; கெடுக - வைதல்.    
ஈண்டு எனல் என்பதில் உள்ள அல் விகுதி வியங்கோள் வினைமுற்று.  பயனில்லாத சொற்களைப் பேசுபவனை - மகன் என்று சொல்லற்க என்பது எதிர்மறை; மக்களுள் பதர் என்று சொல்லுக என்பது உடன்பாடு. அதுபோல, **ஈண்டு கொளல் என்பதன் 'அல்' எதிர்மறை விகுதி; கொள்ளற்க என்று பொருள் கொள்ள வேண்டும்.** 

**சொல்லின் அது** என்பன அவாய்நிலையான் வந்தன.  
**அவாய்நிலை** - குறளின் கருத்தைப் பூரணப் படுத்த உரையில் எடுத்துரைக்கப் படும் சொற்கள்.   
ஈண்டு சொல்லின், அது என்ற இரு சொற்களும் உரையில் அவாய்நிலையாக வருவித்துக் கருத்தைப் பூரணப்படுத்துகிறார் பரிமேலழகர். தாழ்ந்தவர் அவையில் சிறந்த கருத்துக்களை சொல்லாதே! சொன்னால், அது நிலத்தில் சிந்திய அமிழ்தத்திற்கு ஒக்கும்.

## ஆங்கில கருத்தாக்கம் 


