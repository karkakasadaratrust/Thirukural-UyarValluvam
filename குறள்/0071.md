உ

## குறள் எண் 

**அன்புடைமை – குறள் - ௦௦௭௧ - 0071**  

## குறள் 

**அன்பிற்கும் உண்டோ அடைக்கும்தாழ் ஆர்வலர்  
புன்கணீர் பூசல் தரும்.** 

## கொண்டு கூட்டும் முறை

**அன்பிற்கும் அடைக்கும் தாழ் உண்டோ, ஆர்வலர் புன்கணீர் பூசல் தரும்**  

## குறள் சாரம் 

அன்பினது உண்மை அறியும் வழி   

## பரிமேலழகர் உரை

**அன்பிற்கும் அடைக்கும் தாழ் உண்டோ** - அன்பிற்கும், பிறர் அறியாமல் அடைத்து வைக்கும் தாழ் உளதோ?  

**ஆர்வலர் புன்கண் நீர் பூசல் தரும்** -  
தம்மால் அன்பு செய்யப்பட்டாரது துன்பம் கண்டுழி  
அன்புடையார்கண் பொழிகின்ற புல்லிய கண்ணீரே  
உள் நின்ற அன்பினை எல்லாரும் அறியத் தூற்றும் ஆதலான்.

## பரிமேலழகர் உரைகுறிப்பு   

உம்மை சிறப்பின்கண் வந்தது.  
ஆர்வலரது புன்மை, கண்ணீர் மேல் ஏற்றப்பட்டது.  
காட்சியளவைக்கு எய்தாதாயினும் அனுமான அளவையான் வெளிப்படும் என்பதாம்.  
இதனால் அன்பினது உண்மை கூறப்பட்டது. 

## பொருட்குறிப்பு 

(அன்புடைமையாவது)  
காட்சியளவைக்கு எய்தாதாயினும்  
அனுமான அளவையான் வெளிப்படும் என்பதாம்.  

இதனால் அன்பினது உண்மை கூறப்பட்டது.  

## இலக்கணக்குறிப்பு  

உம்மை சிறப்பின்கண் வந்தது.  
ஆர்வலரது புன்மை, கண்ணீர்மேல் ஏற்றப்பட்டது.    

## உயர் வள்ளுவ வகுப்பு காணொளி

https://youtu.be/KHz0go7_npU?t=6750

https://youtu.be/2Tfxe52Fm10?t=2602

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

அன்பின் அடையாளம் கண்ணீர் - இராமாயணம்   
https://youtu.be/KHz0go7_npU?t=6855

## தொன்மையான சொற்கள்

புன்மை - துன்பம்   
பூசல் - பலர் அறிய (வெளிப்படையாக)

## பொருட்குறிப்பு விளக்கம். 

தாம் யார் மீது அன்பு செலுத்துகிறாரோ அவரது துன்பத்தைக் கண்டவுடன் அன்பு உடையவரின் கண்கள் பொழிகின்ற துன்பக் கண்ணீரே மனத்தில் இருக்கும் அன்பை எல்லாரும் அறியும்படி வெளிப்படுத்தும். ஆதலால், அன்பிற்கும் மற்றவர்கள் அறிந்து கொள்ள முடியாதபடி மறைத்து வைக்கும் தாழ்ப்பாள் இருக்கிறதோ ?  

## இலக்கணக்குறிப்பு விளக்கம்  

பெயர்ச்சொல்லுக்கும், வினைச்சொல்லுக்கும் இடையிலும், முன்னும், பின்னும் நின்று பொருளை விளக்கும் சொல் இடைச்சொல்.	
அவை 	- ஏகாரம், ஓகாரம், உம்மை, கொல், மன், மற்று, என, என்று பல வகைகளில் வரும்.  
எதிர்மறை, சிறப்பு, ஐயம், எச்சம், முற்று, எண், தெரிநிலை, ஆக்கம் என்னும் எட்டுப் பொருள்களில் வரும்.  	
இங்கே 'அன்பிற்கும்' என்பதில், அன்பின் பெருமை சொல்ல, உம்மை சிறப்பு என்னும் பொருளில் வந்தது.

புன்கண்ணீர் என்பதில், புன்மையை அன்பிற்குச் சொல்ல வந்தவர், அதை, கண்ணீர் மேல் ஏற்றி சொன்னார் எனக் கொள்க. 

## ஆங்கில கருத்தாக்கம் 


