உ

## குறள் எண் 

**அவா அறுத்தல் - குறள் - ௦௩௬௪ - 0364**  

## குறள் 

**தூஉய்மை என்பது அவாவின்மை மற்றது  
வாஅய்மை வேண்ட வரும்.**

## கொண்டு கூட்டும் முறை

**தூஉய்மை என்பது அவாஇன்மை,அது வாஅய்மை வேண்ட வரும்**

## குறள் சாரம் 

அவாஇல்லாமை வேண்டும் வழி   

## பரிமேலழகர் உரை

**தூஉய்மை என்பது அவாஇன்மை** - ஒருவர்க்கு வீடுஎன்று சொல்லப்படுவது அவாஇல்லாமை,  

**அது வாஅய்மை வேண்ட வரும்** - அவ்வவா இல்லாமைதான் மெய்ம்மையை வேண்டத் தானேஉண்டாம். 

## பரிமேலழகர் உரைகுறிப்பு   

வீடாவது உயிர் அவிச்சை முதலிய மாசு நீங்குதல் ஆகலின், அதனைத் தூஉய்மை என்றும், காரணத்தைக் காரியமாக உபசரித்து தூஉய்மை என்பது அவாஇன்மை என்றும், மெய்ம்மையுடைய பரத்தை ஆகுபெயரால் மெய்ம்மை என்றும் கூறினார். மற்று மேலையது போல வினைமாற்றின்கண் வந்தது. வேண்டுதல் இடைவிடாது பாவித்தல். அவா அறுத்தல், வீட்டிற்குப் பரம்பரையான் அன்றி நேரேஏது என்பதூஉம் அது வரும்வழியும் இதனால் கூறப்பட்டன.   

## பொருட்க்குறிப்பு 

**வீடாவது**   
* உயிர் அவிச்சை முதலிய மாசு நீங்குதல் ஆகலின், அதனைத் **தூஉய்மை** என்றும்,  
* காரணத்தைக் காரியமாக உபசரித்து **தூஉய்மைஎன்பது அவாஇன்மை** என்றும்,   
* மெய்ம்மையுடைய பரத்தை ஆகுபெயரால் **மெய்ம்மை** என்றும் கூறினார்.  

**வேண்டுதல்** இடைவிடாது பாவித்தல்.  

அவா அறுத்தல், வீட்டிற்குப் பரம்பரையான் அன்றி   
* நேரேஏது என்பதூஉம்   
* அது வரும்வழியும் இதனால் கூறப்பட்டன.   

## இலக்கணக்குறிப்பு  

மெய்ம்மையுடைய பரத்தை ஆகுபெயரால் **மெய்ம்மை** என்றும் கூறினார். 

**மற்று** மேலையது போல (குறள் 0362) வினைமாற்றின்கண் வந்தது.   

## உயர் வள்ளுவ வகுப்பு காணொளி

https://youtu.be/_btIGQiJ31w?t=2358

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**தூஉய்மை** - வீடு   
**வாஅய்மை** - மெய் என்னும் இறை   
**பரம்** - எல்லாவற்றுக்கும் மேலே உள்ள இறை  
**ஏது** - காரணம்   
**நேரேஏது** - நேர் காரணம் 

## பொருட்க்குறிப்பு விளக்கம்

ஈண்டு அவிச்சை முதலிய மாசு (குற்றங்கள்) நீங்குவதால் அவாஇன்மையைத் தூஉய்மை எனக் கூறினார். வீடு காரியம்; அவாஇன்மை காரணம்.   

## இலக்கணக்குறிப்பு விளக்கம்

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது ஆகுபெயர் எனப்படும்.   
**ஈண்டு மெய் என்பது பரமாகிய இறைவனைக் குறித்து ஆகுபெயராயிற்று.** 

வினைமாற்று :- கூறிய வினையியிலிருந்து வேறு பொருள் கொள்ளல். இரு வேறு விதமான விடயங்கள் அடுக்கப்படும்பொழுது, இரண்டும் வெவ்வேறு என்பதை உணர்த்துவதற்காக மற்று என்னும் இடைச்சொல் வினைமாற்றாக வரும்.   
**ஈண்டு தூஉய்மை என அவாவின்மையைக் கூறி, பிறகு அதனினும் மாறுபட்ட, வாஅய்மை என அவாவின்மையை இடைவிடாது பாவித்தலைக் கூற, செயல் மாற்றுவதற்காக மற்று என்ற சொல் வந்தது.**

## ஆங்கில கருத்தாக்கம் 


