உ

## குறள் எண் 

**சொல்வன்மை – குறள் – 0௬௪௮ - 0648**  

## குறள் 

**விரைந்து தொழில்கேட்கும் ஞாலம் நிரந்தினிது  
சொல்லுதல் வல்லார்ப் பெறின்.**  

## கொண்டு கூட்டும் முறை

**தொழில் நிரந்து இனிது சொல்லுதல் வல்லார்ப்பெறின் ஞாலம் விரைந்து கேட்கும்**

## குறள் சாரம் 

**முறைப்படி பேசும் முறை**  
செய்யவேண்டிய காரியங்களை வரிசைப்படுத்தி இனிமையாகச் சொல்லும் ஆற்றல் உடையவர்களைப் பெற்றால் உலகம் அவர்கள் சொன்னவற்றை விரைவாக ஏற்றுக்கொள்ளும்.  

## பரிமேலழகர் உரை

**தொழில் நிரந்து இனிது சொல்லுதல் வல்லார்ப்பெறின்** - சொல்லப்படும் காரியங்களை நிரல்படக் கோத்து இனிதாகச் சொல்லுதல்வல்லாரைப் பெறின்  

**ஞாலம் விரைந்து கேட்கும்** - உலகம் அவற்றை விரைந்து ஏற்றுக்கொள்ளும்.   

## பரிமேலழகர் உரைகுறிப்பு   

தொழில் சாதியொருமை.  
நிரல்படக் கோத்தல் முன்சொல்வனவும் பின்சொல்வனவும் அறிந்து அம்முறையே வைத்தல்.  
இனிதாதல் கேட்டார்க்கு இன்பம் பயத்தல்.  
'சொல்லுதல் வல்லான் நூறாயிரவருள் ஒருவன்' என்ற வடமொழி பற்றி பெறின் என்றார்.  
ஈண்டும் கேட்டல் ஏற்றுக் கோடல்.  
இவை இரண்டுபாட்டானும் அவ்வாற்றால் சொல்லுதல் வல்லாரது சிறப்புக் கூறப்பட்டது.  
  
  
## பொருட்குறிப்பு 

**நிரல்படக் கோத்தல்** முன்சொல்வனவும் பின்சொல்வனவும் அறிந்து அம்முறையே வைத்தல். 

**இனிதாதல்** கேட்டார்க்குஇன்பம் பயத்தல்.  
_**'சொல்லுதல் வல்லான் நூறாயிரவருள் ஒருவன்'**_ என்ற வடமொழி பற்றி பெறின் என்றார்.  

**ஈண்டும் கேட்டல்** ஏற்றுக் கோடல்.  

இவை இரண்டுபாட்டானும் (குறள் 0647 - 0648) அவ்வாற்றால் சொல்லுதல் வல்லாரது சிறப்புக் கூறப்பட்டது.   

## இலக்கணக்குறிப்பு  

**தொழில்** சாதியொருமை.    

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**கேட்கும்** - (ஈண்டு) ஏற்றுக்கொள்ளுதல்

## பொருட்குறிப்பு விளக்கம்

**நிரந்து**  
1. நிரல்பட சொல்லவேண்டிய விடயத்தை வரிசைப்படுத்திக் கூறுதல்.
2. இனிதாகச் சொல்லுதல்.
அங்ஙனம் நிரந்து பேசுவதால் உலகம் ஏற்றுக்கொள்ளும்.

**பெறின்** - இங்ஙனம் நிரந்தினிது பேசுபவர் வாய்க்கப் பெற்றால் (இருப்பாரானால்) என்பதன் மூலம் அங்ஙனம் வாய்ப்பது கடினம் என்பது விளக்கப்படுகிறது.  மேலும், அத்தகையோரை உலகம் விரைந்து ஏற்றுக்கொள்ளும் என்பதும் வலியுறுத்தப்படுகிறது.   

**'சொல்லுதல் வல்லான் நூறாயிரவருள் ஒருவன்' என்ற வடமொழி பற்றிப் பெறின் என்றார்**  
>பாண்டிய மன்னன் ஒருவன் புலவர்கள் மற்றும் சான்றோர்களின் தமிழ் அமுதத்தை சுவைக்கவும் அவர்களின் பெருமையை உலகிற்கு உணர்த்தி அவர்களை கௌரவப்படுத்தவும் விரும்பி அரண்மனை முற்றத்தில் நாலு சங்கிலிகளால் பிணைக்கப்பட்ட பொன் ஊஞ்சலைக் கட்டித் தொங்கவிட்டு அதில் பொற்குவியலையும் வைத்தான். பின் புலவர்களும் தமிழ் அறிஞர்களும் ஊஞ்சல் முன் நின்று பாட வேண்டும், யாருடைய பாட்டைக் கேட்டதும் ஊஞ்சல் அறுந்து விழுகிறதோ அவர்களுக்கு இதிலுள்ள பொற்குவியல் பரிசாக அளிக்கப்படும் என்ற அறிவிப்பு பலகையை அருகில் வைத்தன். இச்செய்தி காட்டுத்தீ போல் எட்டுத் திக்கும் பரவியது.

>ஒவ்வொருவரும் தனக்கே பொற்குவியல் கிடைக்கவேண்டும் என்ற எதிர்பார்ப்புடன் பாடினர். ஆனால் ஊஞ்சலின் சங்கிலிகளோ அறுபடவில்லை. நாட்கள் சென்றன. ஒரு நாள் மன்னனைக் காண வந்திருந்த ஔவையார் மன்னனின் அறிவிப்பை அறிந்து முற்றத்தை அடைந்தார். ஊஞ்சல் முன் நின்று மடை திறந்தாற்போன்று  அழகு தமிழில் வெண்பாக்களைப் பாட ஆரம்பித்தார். ஆர்த்த சபை எனத் துவங்கி ஆறு  என முடியும் முதல் வெண்பாவைப் பாடியதும் ஊஞ்சலின் ஒரு பக்கத்து சங்கிலி படீர் என பலத்த சப்தத்துடன் அறுந்தது "என்று அறு" என முடியும் மேலும் மூன்று வெண்பாக்களை பாடியதும் இதர மூன்று சங்கிலிகளும் ஒன்றன் பின் ஒன்றாக அறுந்தது. ஊஞ்சலும் பொற்குவியலும் ஔவையார் முன் விழுந்தது.

>ஔவையாரின் தமிழ்ப் புலமையைக் கண்ட மன்னன் வியந்து அவரை பணிந்து வணங்கினான். மற்றவர்கள் எல்லாம் பரிசை அடைய வேண்டும் என்பதற்காகவே பாடினர் ஆனால் ஔவையாரோ தமிழின் சிறப்பை வெளிப்படுத்துவதற்காகவே பாடினார். அதனால் ஊஞ்சல் அறுந்து விழுந்தது. பரிசாக வந்த பொற்குவியலை வறுமையில் வாடிய புலவர்களுக்கு பிரித்துக்கொடுத்து மகிழ்ந்தார் ஔவையார்.

>‘‘ஆர்த்த சபை நூற்றோருவர், ஆயிரத்து ஒன்றாம் புலவர் வார்த்தை பதினாயிரத்தொருவர் பூத்த மலர்த் தண் தாமரைத் திருவே தாதா கோடிக்கொருவர் உண்டாயின் உண்டு என்று அறு”
குளிர்ந்த தாமரையில் வீற்றிருக்கும்
திருமகளே! நூறு பேரில் ஒருவர் தான், கற்றவர் சபையில் இருப்பதற்கு உரியவர். ஆயிரத்தில் ஒருவர் தான், கல்வி அறிவு உடையவராக இருப்பார்.

>அவர்களுள்ளும் சொல்லும் வகையறிந்து, சொல்ல வேண்டியதை சொல்லும், வல்லமையை பெற்றவர் பதினாயிரத்தில் ஒருவர். கோடி பேரில் ஒருவர்தான், கொடை வள்ளலாக இருப்பார். இவை அனைத்தும் உண்மை என்றால் ஊஞ்சலின் சங்கிலியை அறு! என்று ஔவை பாடியவுடன் ஊஞ்சலின் ஒரு சங்கிலி அறுந்தது.

## இலக்கணக்குறிப்பு விளக்கம்

**சாதி ஒருமை** - தொழில்

**சாதி** - ஓரினத்துப் பலபொருள்களுக்குப் பொதுவாயதோர் தன்மை.    
**சாதி ஒருமை** - பல விடயங்களுக்குப் பொருந்துகிற பெயரை ஒருமையிலே உரைப்பது.   
**சான்று** - 1. மாடு புல் தின்னும். 2. மாம்பழம் இனிக்கும். 

ஈண்டு சொல்லப்படும் (காரியங்களை) தொழில்களை சாதி ஒருமையில் (காரியம்) தொழில் என்றார்.

**ஈண்டும் கேட்டல்** - இறந்தது தழீஇய எச்ச உம்மை  
**இறந்தது தழீஇய எச்ச உம்மை** :- சான்று : சாத்தனும் வந்தான் - இங்கே கொற்றன் வந்தது அன்றி என்னும் பொருளைத் தந்தால் இறந்தது தழீஇயவெச்சம்; இனிக்கொற்றனும் வருவான் என்னும் பொருளைத் தந்தால் எதிரது தழீஇய எச்சம்.  

குறள் 643-ல் கேட்டல் (ஏற்றுக்கொள்ளுதல்) என்பது வலியுறுத்தப்பட்டது. மீண்டும் இக்குறளில் (குறள் 648) **ஈண்டும் கேட்டல்** என்பது எச்ச உம்மையாக உரைக்கப்படுகிறது.   
நிரல்பட சொல்லவேண்டிய விடயத்தை இனிமையாக வரிசைப்படுத்திக் கூறுபவரை உலகம் விரைந்து ஏற்றுக் கொள்ளும் என்பது இறந்தது தழீஇய எச்ச உம்மை.  
## ஆங்கில கருத்தாக்கம் 


