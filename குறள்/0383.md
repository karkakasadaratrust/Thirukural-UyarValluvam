உ

## குறள் எண் 

**இறைமாட்சி – குறள் - 0௩அ௩ - 0383**  

## குறள் 

**தூங்காமை கல்வி துணிவுடைமை இம்மூன்றும்  
நீங்கா நிலனாள் பவர்க்கு.**

## கொண்டு கூட்டும் முறை

**நிலன் ஆள்பவற்கு தூங்காமை கல்வி துணிவுடைமை இம்மூன்றும் நீங்கா**

## குறள் சாரம் 

ஆள்பவற்கு,  
* காரியங்களில் விரைந்து செயல்படுதலும்,  
* அதற்கு வேண்டிய கல்வியும்,  
* செய்யும்பொழுது துணிவும், எப்பொழுதும் வேண்டும்.  

## பரிமேலழகர் உரை

**நிலன் ஆள்பவற்கு** - நிலத்தினை ஆளும் திருவுடையாற்கு  

**தூங்காமை கல்வி துணிவுடைமை இம்மூன்றும் நீங்கா** -   
* அக்காரியங்களில் விரைவுடைமையும்,  
* அவைஅறிதற்கு ஏற்ற கல்வியுடமையும்,   
* ஆண்மைஉடைமையும் ஆகிய இம்மூன்றுகுணமும் ஒருகாலும் நீங்கா.

## பரிமேலழகர் உரைகுறிப்பு   

கல்வியது கூறுபாடு முன்னர்க் கூறப்படும்.  
ஆண்மையாவது, ஒன்றனையும் பாராது கடிதில் செய்வது ஆகலின், அஃது ஈண்டு உபசாரவழக்கால் துணிவு எனப்பட்டது.  
உம்மை இறந்தது தழீஇய எச்ச உம்மை.  
இவற்றுள் கல்வி ஆறு அங்கத்திற்கும் உரித்து. ஏனைய வினைக்கு உரிய.   
நீங்கா என்பதற்கு மேல் எஞ்சாமைக்கு உரைத்தாங்கு உரைக்க.   

## பொருட்க்குறிப்பு 

கல்வியது கூறுபாடு முன்னர்க் கூறப்படும்.  

இவற்றுள் **கல்வி**  ( குறள் 0381 கூறிய ) ஆறு அங்கத்திற்கும் உரித்து.  
ஏனைய ( தூங்காமை, துணிவுடைமை )  வினைக்கு உரிய.   
**நீங்கா** என்பதற்கு மேல் ( குறள் 0382 ) எஞ்சாமைக்கு உரைத்தாங்கு உரைக்க.     

## இலக்கணக்குறிப்பு    

**ஆண்மையாவது**,  
ஒன்றனையும் பாராது கடிதில் செய்வது ஆகலின்,  
அஃது ஈண்டு உபசாரவழக்கால் **துணிவு** எனப்பட்டது.  

உம்மை - இறந்தது தழீஇய எச்ச உம்மை.    

## உயர் வள்ளுவ வகுப்பு காணொளி

https://youtu.be/f-LVpVY-_98?t=1895

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

வீடணனை சேர்த்துக்கொள்ள மந்திராலோசனை  
https://youtu.be/f-LVpVY-_98?t=2410

## தொன்மையான சொற்கள்

**வினை** - செயல், தொழில்   

## பொருட்க்குறிப்பு விளக்கம்


## இலக்கணக்குறிப்பு விளக்கம்

**உபசார வழக்கு** - ஒன்றின் தன்மையை மற்றொன்றின் மேல் ஏற்றிக் கூறுவது.   
**சான்று :** அருள் என்பதைத் தாள் என்று கூறுதல். இதே போலப் பாச ஞானத்தை வாக்கு என்றும் அறிவை மனம் என்றும் கூறுவது வழக்கு.    
ஈண்டு அரசனின் ஆண்மையை உபசார வழக்கால் துணிவு என்று கூறியது - எதற்கும் தாமதிக்காமல் விரைந்து செயலாற்றும் தன்மையை அரசன் தன் இயல்பாகப் பெற்றுள்ளதை விளக்க வந்த உபசார வழக்கு.          

**இறந்தது தழீஇய எச்ச உம்மை** -  
**சான்று :** சாத்தனும் வந்தான் - இங்கே கொற்றன் வந்தது அன்றி என்னும் பொருளைத் தந்தால் இறந்தது தழீஇயவெச்சம்; இனிக்கொற்றனும் வருவான் என்னும் பொருளைத் தந்தால் எதிரது தழீஇய எச்சம்.          
ஈண்டு தூங்காமை, கல்வி, துணிவு என்ற இம்மூன்றும் எப்பொழுதும் ஒன்றாக இருக்க வேண்டும். மேற்கூறப்பட்ட நான்கு குணங்களுடன் இம்மூன்று குணங்களும் அரசனுக்கு இயல்பு என்று கூறியமையால் இது இறந்தது தழீஇய எச்ச உம்மையாக உரைக்கப்படுகிறது.   

## ஆங்கில கருத்தாக்கம் 


