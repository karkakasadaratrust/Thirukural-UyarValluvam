உ

## குறள் எண் 

**செய்ந்நன்றியறிதல் - குறள் - 0கக0 - 0110**  

## குறள் 

**எந்நன்றி கொன்றார்க்கும் உய்வுண்டாம் உய்வில்லை  
செய்ந்நன்றி கொன்ற மகற்கு.** 

## கொண்டு கூட்டும் முறை

**எந்நன்றி கொன்றார்க்கும் உய்வு உண்டாம், செய்ந்நன்றி கொன்ற மகற்கு உய்வு இல்லை**  

## குறள் சாரம் 

**செய்ந்நன்றி மறத்தலின் கொடுமை**  
பெரியஅறங்களை அழித்தவர்களுக்கும் அப்பாவத்திலிருந்து தப்பிக்க வழிஉண்டாம்.  
செய்தஉதவியை இல்லைஎன்று அழித்த மகனுக்கு அப்பாவத்திலிருந்து தப்பிக்க வழிஇல்லை.  

## பரிமேலழகர் உரை

**எந்நன்றி கொன்றார்க்கும் உய்வு உண்டாம்** - பெரிய அறங்களைச் சிதைத்தார்க்கும் பாவத்தின் நீங்கும் வாயில் உண்டாம்  

**செய்ந்நன்றி கொன்ற மகற்கு உய்வு இல்லை** - ஒருவன் செய்த நன்றியைச் சிதைத்த மகனுக்கு அஃது இல்லை.

## பரிமேலழகர் உரைகுறிப்பு   

பெரிய அறங்களைச் சிதைத்தலாவது, ஆன்முலை அறுத்தலும், மகளிர் கருவினைச் சிதைத்தலும், பார்ப்பார்த்தப்புதலும் (புறநானுறு.34)  முதலிய பாதகங்களைச் செய்தல்.  
இதனால் செய்ந்நன்றி கோறலின் கொடுமை கூறப்பட்டது.    

## பொருட்குறிப்பு 

பெரிய அறங்களைச் சிதைத்தலாவது,  
* ஆன்முலை அறுத்தலும்,  
* மகளிர் கருவினைச் சிதைத்தலும்,  
* பார்ப்பார்த்தப்புதலும் (புறநானுறு.34)  முதலிய பாதகங்களைச் செய்தல்.  

இதனால் செய்ந்நன்றி கோறலின் கொடுமை கூறப்பட்டது.  

## இலக்கணக்குறிப்பு  


## உயர் வள்ளுவ வகுப்பு காணொளி

https://youtu.be/IG4ids8xN-M?t=7486

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

>**புறநானுறு பாடல்:34 (ஆன்முலை)**    

>பாடியவர்: 		ஆலத்தூர் கிழார். பாடப்பட்டோன்:	சோழன் குளமுற்றத்துத் துஞ்சிய கிள்ளி வளவன்.  
>திணை:	பாடாண்.	துறை:	இயன்மொழி.    

>(சிறப்பு:	 'செய்தி கொன்றோர்க்கு உய்தி இல்' என்னும் அறநெறி பற்றிய செய்தி.)  

>ஆன்முலை அறுத்த அறனி லோர்க்கும்,  
>மாண்இழை மகளிர் கருச்சிதைத் தோர்க்கும்,  
>குரவர்த் தப்பிய கொடுமை யோர்க்கும்,  
>வழுவாய் மருங்கின் கழுவாயும் உள என,  
>நிலம்புடை பெயர்வ தாயினும், ஒருவன்  
>**செய்தி கொன்றோர்க்கு உய்தி இல்** என’  
>அறம் பாடின்றே ஆயிழை கணவ!  
>காலை அந்தியும், மாலை அந்தியும்,  
>புறவுக் கருவன்ன புன்புல வரகின்  
>பாற்பெய் புன்கம் தேனொடு மயக்கிக்,  
>குறுமுயற் கொழுஞ்சூடு கிழித்த ஒக்கலொடு,  
>இரத்தி நீடிய அகன்தலை மன்றத்துக்,  
>கரப்பில் உள்ளமொடு வேண்டுமொழி பயிற்றி,  
>அமலைக் கொழுஞ்சோறு ஆர்ந்த பாணர்க்கு  
>அகலாச் செல்வம் முழுவதும் செய்தோன்,  
>எங்கோன்,வளவன் வாழ்க! என்று, நின்  
>பீடுகெழு நோன்தாள் பாடேன் ஆயின்,  
>படுபறி யலனே, பல்கதிர்ச் செல்வன்;  
>யானோ தஞ்சம்; பெரும! இவ் வுலகத்துச்  
>சான்றோர் செய்த நன்றுண் டாயின்,  
>இமையத்து ஈண்டி, இன்குரல் பயிற்றிக்,  
>கொண்டல் மாமழை பொழிந்த  
>நுண்பல் துளியினும் வாழிய, பலவே!     

>**ஆன் முலை அறுத்த அற னிலோர்க்கும்** - ஆனினது முலையாற் பெறும் பயனைக் கெடுத்த தீவினையாளர்க்கும்  
>**மாண் இழை   மகளிர்   கரு   சிதைத்தோர்க்கும்** -  மாட்சிமைப்பட்ட ஆபரணத்தையுடைய பெண்டிரது கருப்பத்தை அழித்தோர்க்கும்  
>**குரவர் தப்பிய கொடுமையோர்க்கும்** - தந்தை தாயாரைப் பிழைத்த கொடுந் தொழிலை யுடையோர்க்கும்  
>**வழுவாய் மருங்கின் கழுவாயும் உள என** - அவர் செய்த பாதகத்தினை யாராயுமிடத்து அவற்றைப் போக்கும் வழியும் உள வெனவும்  
>**நிலம் புடை பெயர்வ தாயினும்** - நிலம் கீழ் மேலாம் காலமாயினும்; ஒருவன் செய்தி கொன்றோர்க்கு  
>**உய்தி இல்லென** - ஒருவன் செய்த நன்றியைச்  சிதைத்தோர்க்கு நரகம் நீங்குதலில்லை யெனவும்  
>**அறம் பாடிற்று** - அற நூல் கூறிற்று  
>**ஆயிழை கணவ** - தெரிந்த ஆபரணத்தை யுடையாள் தலைவ  

>http://www.tamilvu.org/node/154572?linkid=130534


## இலக்கணக்குறிப்பு விளக்கம்


## ஆங்கில கருத்தாக்கம் 


