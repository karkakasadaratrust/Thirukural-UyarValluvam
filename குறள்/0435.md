உ

## குறள் எண் 

**குற்றங்கடிதல் – குறள் - ௦௪௩௫ - 0435**  

## குறள் 

**வருமுன்னர்க் காவாதான் வாழ்க்கை எரிமுன்னர்  
வைத்தூறு போலக் கெடும்.**

## கொண்டு கூட்டும் முறை

**வருமுன்னர்க் காவாதான் வாழ்க்கை, எரி முன்னர் வைத்தூறுபோலக் கெடும்**

## குறள் சாரம் 

 குற்றத்தை வாராமல் காக்க வேண்டிய காலம் (அ) வருவதற்கு முன்னர் தடுக்காத குற்றம் சிறிதாயினும், அதனால் பெரிய செல்வம் அழிந்தே விடும்.  

## பரிமேலழகர் உரை

**வருமுன்னர்க் காவாதான் வாழ்க்கை** - குற்றம் வரக்கடவதாகின்ற முற்காலத்திலே அதனைக் காவாத அரசன் வாழ்க்கை,  

**எரி முன்னர் வைத்தூறுபோலக் கெடும்** - அது வந்தால் எரிமுகத்துநின்ற வைக்குவைபோல அழிந்துவிடும். 

## பரிமேலழகர் உரைகுறிப்பு   

குற்றம் என்பது அதிகாரத்தான் வந்தது.  
முன்னர் என்றதன் ஈற்றது பகுதிப்பொருள் விகுதி.  
வரும் என்னும் பெயரெச்சம் முன்னர் என்னும் காலப்பெயர் கொண்டது, அதனால் காக்கலாம் காலம் பெறப்பட்டது.  
குற்றம் சிறிதாயினும், அதனால் பெரிய செல்வம் அழிந்தேவிடும் என்பது உவமையால் பெற்றாம்.    

## பொருட்குறிப்பு 

**குற்றம்** என்பது அதிகாரத்தான் வந்தது.

## இலக்கணக்குறிப்பு  

**முன்னர்** என்றதன் ஈற்றது பகுதிப்பொருள் விகுதி.  

**வரும்** என்னும் பெயரெச்சம் **முன்னர்** என்னும் காலப்பெயர் கொண்டது, அதனால் காக்கலாம் காலம் பெறப்பட்டது.  

குற்றம் சிறிதாயினும், அதனால் பெரிய செல்வம் அழிந்தேவிடும் என்பது உவமையால் பெற்றாம்.  

## உயர் வள்ளுவ வகுப்பு காணொளி

https://youtu.be/61z3OwW6xQQ?t=2400

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்  

**எரிமுன்னர்** - எரிமுகத்துநின்ற - தீயின் முன்  
**வைக்குவை** - வைக்கோல்     
**வரக்கடவதாகின்ற முற்காலத்திலே** வரபோகின்ற காலத்துக்கு முன்பே     
**காவாத** - காக்காத 

## பொருட்குறிப்பு விளக்கம்
  
**உவமை**
**பெரிய செல்வம் அழிந்தேவிடும்** - சிறிய தீயின் முன்பு இருக்கும் பெரிய வைக்கோற்போர் முழுவதுமாக அழிந்துவிடுதல் போல.  

## இலக்கணக்குறிப்பு விளக்கம்

**ஈண்டு வரும் + முன்னர் = வருமுன்னர்.  வரும் : பகுதி; முன்னர் : விகுதி. எனவே, முன்னர் என்பது வருமுன்னர் என்பதன் பகுதிப்பொருள் விகுதி.**              

**பெயரெச்சம்** - ஒரு வினைச்சொல் முற்றிலும் பொருள் தருவதற்காகப் பெயர்ச் சொல்லைத் தழுவி வருவது பெயரெச்சம் எனப்படும். இச்சொல் தனித்து வரும்பொழுது பொருள் தராது; பெயர்ச்சொல்லைச் சார்ந்து வந்தே பொருள் தரும். இதில் காலம் தோன்றும்; பால் தோன்றாது. செய்த, செய்கின்ற, செய்யும் என்ற வாய்ப்பாட்டு முறையில் வரும். சான்று :  பார்த்த முகம், கற்கின்ற மாணவர், பாடும் பறவை.    
**ஈண்டு வரும் என்ற பெயரெச்சம் முன்னர் என்னும் காலப்பெயரைக் கொண்டு காக்கலாம் காலம் என்பது பெறப்பட்டது.**            

**உவமை** : பண்பு, தொழில், பயன், உரு என்ற நான்கன் காரணமாக ஒரு பொருளை அதன் தன்மை கொண்ட மற்றொரு பொருளோடு ஒப்பிட்டுக் கூறுவது உவமை.    
**ஈண்டு சிறிய தீயின் முன்பு இருக்கும் பெரிய வைக்கோற்போர் முழுவதுமாக அழிந்துவிடுதல் போல குற்றம் சிறிதாயினும் பெரிய செல்வம் அழிந்தேவிடும் என்பது உவமையால் விளக்கப் பெற்றது.**  

## ஆங்கில கருத்தாக்கம் 


