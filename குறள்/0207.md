உ

## குறள் எண் 

**தீவினையச்சம் - குறள் - 0உ0எ - 0207**  

## குறள் 

**எனைப்பகை யுற்றாரும் உய்வர் வினைப்பகை  
வீயாது பின்சென்று அடும்.** 

## கொண்டு கூட்டும் முறை

**எனைப்பகை உற்றாரும் உய்வர், வினைப்பகை வீயாது பின் சென்று அடும்**  

## குறள் சாரம் 

எத்தனைப் பெரிய பகையைப் பெற்றவர்களும் அப்பகையிலிருந்து ஒருவிதமாகத் தப்புவர். ஆனால், கெட்ட காரியம் என்ற பகை நீங்காமல் பிறவிதோறும் வந்து கொல்லும்.

## பரிமேலழகர் உரை

**எனைப்பகை உற்றாரும் உய்வர்** - எத்துணைப் பெரிய பகை உடையாரும் அதனை ஒருவாற்றால் தப்புவர்,  

**வினைப்பகை வீயாது பின் சென்று அடும்** -  
அவ்வாறன்றித் தீவினை ஆகிய பகை நீங்காது புக்குழிப் புக்குக் கொல்லும்.  

## பரிமேலழகர் உரைகுறிப்பு   

"வீயாது உடம்பொடு நின்ற உயிரும் இல்லை" (புறநானுறு.363) என்புழியும் வீயாமை நீங்காமைக்கண் வந்தது. 

## பொருட்குறிப்பு 

_**"வீயாது உடம்பொடு நின்ற உயிரும் இல்லை" (புறநானுறு.363)**_ என்புழியும் வீயாமை நீங்காமைக்கண் வந்தது.  

## இலக்கணக்குறிப்பு  


## உயர் வள்ளுவ வகுப்பு காணொளி

https://youtu.be/9HqTpl05blU?t=6799

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**வீயாது**  - நீங்காது  
**அடும்**   - கொல்லும்  
**புக்குழிப்புக்கு** - செல்லும் இடங்களிலெல்லாம் உட்புகுந்து    
**புக்குழி**  - (ஈண்டு) பிறவி  

## பொருட்குறிப்பு விளக்கம்

>**புறநானுறு - 363 உடம்பொடு நின்ற உயிரும் இல்லை! பாடியவர்: ஐயாதிச் சிறுவெண்டேரையார் திணை: பொதுவியல்	துறை: பெருங்காஞ்சி**  

>இருங்கடல் உடுத்தஇப் பெருங்கண் மாநிலம்  
>உடைஇலை நடுவணது இடைபிறர்க்கு இன்றித்,  
>தாமே ஆண்ட ஏமம் காவலர்  
>இடுதிரை மணலினும் பலரே; சுடுபிணக்  
>காடுபதி யாகப் போகித், தத்தம் 	5  
>நாடு பிறர்கொளச் சென்றுமாய்ந் தனரே;  
>அதனால் நீயும் கேண்மதி அத்தை ! **வீயாது  
>உடம்பொடு நின்ற உயிரும் இல்லை;**  
>மடங்கல் உண்மை மாயமோ அன்றே;  
>கள்ளி ஏய்ந்த முள்ளியம் புறங்காட்டு. 	10  
>வெள்ளில் போகிய வியலுள் ஆங்கண்,  
>உப்பிலாஅ அவிப் புழுக்கல்  
>கைக் கொண்டு, பிறக்கு நோக்காது,  
>இழி பிறப்பினோன் ஈயப் பெற்று,  
>நிலங்கல னாக, இலங்குபலி மிசையும் 	15  
>இன்னா வைகல் வாரா முன்னே,  
>செய்ந்நீ முன்னிய வினையே,  
>முந்நீர் வரைப்பகம் முழுதுடன் துறந்தே.  

>இறப்பதற்கு முன் எண்ணிய செயலை நிறைவேற்றிவிடு என்று இந்தப்பாடல் அறிவுறுத்துகின்றது.  
எண்ணும் செயல் எதுவாக இருக்கவேண்டும் என்று இது சுட்டவில்லை.  
>என்றாலும் உலகையெல்லாம் கட்டி ஆள்வது அன்று என்று தெளிவுபடுத்துகிறது.  
>பிறருக்குத் தராமல் உலகம் முழுவதையும் தாமே பாதுகாத்து ஆண்ட காவலர் கடல் திரை இட்ட மணலின் எண்ணிக்கையைக் காட்டிலும் பலர்.  
>அவர்கள் எல்லாம் சுட்டெரித்த பிணமாயினர்.  
>அவர்களின் நாட்டைப் பிறர் கைக்கொண்டனர்.  
>அதனால் நான் சொல்வதைக் கேள்.  
>**உயிரானது உடம்பில் இருந்துகொண்டே இருப்பதிலை.**  
>கணந்தோறும் உயிர்க் காற்றானது சென்று மடங்கிக்கொண்டிருக்கிறது.  
>இது மாயம் இல்லை. உண்மை.  
>பாடையில் சென்று இழிபிறப்பாளன் மண்ணில் இட்டுத் தரும் உப்பில்லாப் பொங்கலைச் சுடுகாட்டில் உண்ணுவதற்கு முன்னர் ஆளும் உலகினைத் துறந்து நீ எண்ணியதை நிறைவேற்றிக்கொள்.

>http://www.tamilsurangam.in/literatures/ettuthogai/purananooru/purananooru_363.html

## இலக்கணக்குறிப்பு விளக்கம்


## ஆங்கில கருத்தாக்கம் 


