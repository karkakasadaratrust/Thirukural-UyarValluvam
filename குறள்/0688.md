உ

## குறள் எண் 

**தூது – குறள் – ௦௬௮௮ - 0688**  

## குறள் 

**தூய்மை துணைமை துணிவுடைமை இம்மூன்றின்  
வாய்மை வழிஉரைப்பான் பண்பு.**  

## கொண்டு கூட்டும் முறை

**வழி உரைப்பான் பண்பு தூய்மை துணைமை துணிவுடைமை இம்மூன்றன் வாய்மை** 

## குறள் சாரம்   

**சிறந்த தூதனின் இலக்கணம்**  
பண விஷயத்திலும் சிற்றின்ப விஷயத்திலும் சுத்தம் உடையவனாக இருத்தலும்,  
தனக்கு வேற்று அரசரின் அமைச்சர் துணையாக இருக்கும் தன்மையும் துணிச்சலும்,  
இம்மூன்றுடன் சேர்ந்த உண்மை பேசும் இயல்பும்,  
தன்அரசன் சொன்ன வார்த்தையை அவன் சொல்லியபடியே வேற்று அரசரிடம் சென்று சொல்லும் தூதனின் இலக்கணம் ஆகும்.  

## பரிமேலழகர் உரை

**வழி உரைப்பான் பண்பு** - தன்அரசன் வார்த்தையை அவன்சொல்லியவாறே வேற்றரசர்க்குச் சென்றுசொல்வானது இலக்கணமாவன  

**தூய்மை** - பொருள் காமங்களால்தூயனாதலும்  

**துணைமை** - தமக்கு அவரமைச்சர் துணையாந்தன்மையும்  

**துணிவுடைமை** - துணிதலுடைமையும்  

**இம்மூன்றன் வாய்மை** - இம்மூன்றோடு கூடிய மெய்ம்மையும் என இவை.   

## பரிமேலழகர் உரைகுறிப்பு   

பொருள் காமங்கள்பற்றி வேறுபடக் கூறாமைப்பொருட்டுத் தூய்மையும், தன்அரசனுக்கு உயர்ச்சிகூறியவழி எம்மனோர்க்கு அஃதுஇயல்பு எனக்கூறி அவர் வெகுளிநீக்குதற்பொருட்டுத் துணைமையும், இது சொல்லின் இவர் ஏதஞ்செய்வர்என்று ஒழியாமைப்பொருட்டுத் துணிவுடைமையும், யாவரானும் தேறப்படுதற்பொருட்டு மெய்ம்மையும் வேண்டப்பட்டன.  
இன் ஒடுவின்பொருட்கண் வந்தது.  

## பொருட்குறிப்பு 

* பொருள் காமங்கள்பற்றி வேறுபடக் கூறாமைப்பொருட்டுத் **தூய்மையும்**,  
* தன்அரசனுக்கு உயர்ச்சிகூறியவழி எம்மனோர்க்கு அஃதுஇயல்பு எனக்கூறி அவர் வெகுளிநீக்குதற்பொருட்டுத் **துணைமையும்**,  
* இது சொல்லின் இவர் ஏதஞ்செய்வர்என்று ஒழியாமைப்பொருட்டுத் **துணிவுடைமையும்**,  
* யாவரானும் தேறப்படுதற்பொருட்டு **மெய்ம்மையும்** வேண்டப்பட்டன.    

## இலக்கணக்குறிப்பு  

**இன்** ஒடுவின்பொருட்கண் வந்தது.  

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்


## இலக்கணக்குறிப்பு விளக்கம்


## ஆங்கில கருத்தாக்கம் 


