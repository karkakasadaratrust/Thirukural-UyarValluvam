உ

## குறள் எண் 

**நடுவு நிலைமை - குறள் - ௦௧௧௨ - 0112**  

## குறள் 

**செப்பம் உடையவன் ஆக்கம் சிதைவின்றி  
எச்சத்திற்கு ஏமாப்பு உடைத்து.** 

## கொண்டு கூட்டும் முறை

**செப்பம் உடையவன் ஆக்கம், சிதைவு இன்றி எச்சத்திற்கு ஏமாப்பு உடைத்து**  

## குறள் சாரம் 

**நடுவுநிலைமையால் அறவழியில் வந்த செல்வம் தரும் பயன்**  
நடுவுநிலைமையாக இருப்பவனின் செல்வம்,  
மற்றவர் செல்வம்போல் இல்லாமல் அழிவின்றி அவன் வாரிசுகளுக்கும் பாதுகாப்பாக இருக்கும் தன்மையை உடையது.  

## பரிமேலழகர் உரை

**செப்பம் உடையவன் ஆக்கம்** - நடுவு நிலைமையை உடையவனது செல்வம்  

**சிதைவு இன்றி எச்சத்திற்கு ஏமாப்பு உடைத்து** -  
பிறர் செல்வம் போல் அழிவு இன்றி  
அவன் வழியிலுள்ளார்க்கும் வலியாதலை உடைத்து.  

## பரிமேலழகர் உரைகுறிப்பு   

விகாரத்தால் தொக்க எச்ச உம்மையான் இறக்குந்துணையும் அவன்றனக்கும் ஏமாப்பு உடைத்து என்பது பெற்றாம்.  
அறத்தோடு வருதலின், அன்னதாயிற்று.  
தான் இறந்துழி எஞ்சி நிற்பதாகலின் எச்சம் என்றார்.  

## பொருட்க்குறிப்பு 

அறத்தோடு வருதலின், அன்னதாயிற்று.  
தான் இறந்துழி எஞ்சி நிற்பதாகலின் **எச்சம்** என்றார்.  

## இலக்கணக்குறிப்பு  

விகாரத்தால் தொக்க எச்ச உம்மையான் இறக்குந்துணையும் அவன் தனக்கும் ஏமாப்பு உடைத்து என்பது பெற்றாம்.    

## உயர் வள்ளுவ வகுப்பு காணொளி

https://youtu.be/Q5GmwVXfRbY?t=2971

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்  
  
**செப்பம்** - நடுவுநிலைமை  
**ஏமாப்பு** - பலம்     
**இறக்குந்துணையும்** - இறக்கும் வரையும் 

## பொருட்க்குறிப்பு விளக்கம்

ஒருவன் இறந்தபிறகு எஞ்சி நிற்பது அவன் வாரிசு.  
ஆதலால் வாரிசையே **எச்சம்** என்று குறிப்பிட்டுள்ளார்.  

## இலக்கணக்குறிப்பு விளக்கம்

எதிர்மறை = எதிர்மறையும், சிறப்பு = சிறப்பும், ஐயம் = ஐயமும், எச்சம் = எச்சமும், முற்று = முற்றும், அளவை = எண்ணும், தெரிநிலை = தெரிநிலையும், ஆக்கம் = ஆக்கமும் ஆகிய, எட்டு உம்மை = எட்டுப் பொருளையும் தரும் உம்மை **இடைச்சொல்**.  

**சான்று** : அவன் வெல்லினும் வெல்லும் - இங்கே துணியாமையை உணர்த்தலால் ஐயம்.                                                                                                 

**ஈண்டு எச்சத்திற்கும் என்பதில் உள்ள 'உம்' விகாரத்தால் தொக்கது என்பதை உரைக்குறிப்பில் 'அவன் தனக்கும்' என்று எடுத்துரைப்பதன் மூலம் நடுவுநிலைமை உடையவனின் செல்வம் அவனுக்கு மட்டுமல்லாது அவனுடைய வாரிசுக்கும் நிலைத்து நிற்கும்.**   

## ஆங்கில கருத்தாக்கம் 


