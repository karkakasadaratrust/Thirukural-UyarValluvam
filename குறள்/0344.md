உ

## குறள் எண் 

**துறவு - குறள் - 0௩௪௪ - 0344**   

## குறள் 

**இயல்பாகும் நோன்பிற்கொன்று இன்மை உடைமை  
மயலாகும் மற்றும் பெயர்த்து.**

## கொண்டு கூட்டும் முறை

**ஒன்று இன்மை நோன்பிற்கு இயல்பாகும், உடைமை பெயர்த்து மற்றும் மயலாகும்**

## குறள் சாரம் 

எனது என்று பற்றப்படுவதொருபொருள் ஒன்றும் இல்லாமல் முற்றாகத் துறப்பது தவம் செய்பவரின் இயல்பு.  

## பரிமேலழகர் உரை

**ஒன்று இன்மை நோன்பிற்கு இயல்பாகும்** - பற்றப்படுவதொருபொருளும் இல்லாமை தவம் செய்வார்க்கு இயல்பாம்,   

**உடைமை பெயர்த்து மற்றும் மயலாகும்** - அஃதன்றி, ஒன்றாயினும்உடைமை அத்தவத்தைப் போக்குதலான், மீண்டும் மயங்குவதற்கு ஏதுவாம்.   

## பரிமேலழகர் உரைகுறிப்பு   

இழிவுசிறப்பு உம்மை விகாரத்தால் தொக்கது.   
நோன்பு என்பதூஉம், மயல் என்பதூஉம் ஆகுபெயர்.  
பெயர்த்தலான் என்பது திரிந்து நின்றது.   
நோன்பைப்பெயர்த்தலானென வேற்றுமைப்படுத்துக் கூட்டுக.  
எல்லாப்பொருள்களையும் விட்டு ஒருபொருளை விடாதவழியும், அது சார்பாகவிட்டன எல்லாம் மீண்டும் வந்து தவத்திற்குஇடையீடாய் மனக்கலக்கம் செய்யும்என்பது கருத்து. இவை நான்குபாட்டானும் எனதுஎன்னும் புறப்பற்று விடுதல் கூறப்பட்டது.  

## பொருட்க்குறிப்பு 
 
எல்லாப்பொருள்களையும் விட்டு  
ஒருபொருளை விடாதவழியும்,   
அது சார்பாக  
விட்டனஎல்லாம் மீண்டும் வந்து தவத்திற்குஇடையீடாய் மனக்கலக்கம் செய்யும்என்பது கருத்து.  

இவை நான்குபாட்டானும் (குறள் 0341 - 0344)   
எனதுஎன்னும் புறப்பற்று விடுதல் கூறப்பட்டது.  

## இலக்கணக்குறிப்பு  

இழிவுசிறப்பு உம்மை விகாரத்தால் தொக்கது.   

**நோன்பு** என்பதூஉம், **மயல்** என்பதூஉம் ஆகுபெயர்.  

**பெயர்த்தலான்** என்பது திரிந்து நின்றது.   
**நோன்பைப்பெயர்த்தலானென** வேற்றுமைப்படுத்துக் கூட்டுக.   

## உயர் வள்ளுவ வகுப்பு காணொளி

https://youtu.be/n0rOAo907Z4?t=744

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

சாமியார் குடும்பஸ்தனாக மாறிய கதை  
https://youtu.be/n0rOAo907Z4?t=1070

## தொன்மையான சொற்கள்


## பொருட்க்குறிப்பு விளக்கம்


## இலக்கணக்குறிப்பு விளக்கம்

உம் என்ற இடைச்சொல் சிறப்பும்மையாக வெளிப்படும். சிறப்பும்மை இருவகைப்படும். 1. உயர்வு சிறப்பும்மை 2. இழிவு சிறப்பும்மை. சான்று : உயர்வு சிறப்பு - உயர்ந்தவரால் பொருளைச் சிறப்பிப்பது. 'வள்ளுவரும் போற்றிய இல்லறம்'.  இழிவு சிறப்பு - தாழ்ந்த பொருளை இகழ்ந்து கூறுவது. 'நாயும் பிழைக்கும் இந்தப் பிழைப்பு.' ~~பாரதியார்.  

**ஈண்டு 'ஒன்றும் இன்மை' என்பது ஒருபொருளும் இல்லாமை என்று உரையில் இழிவு நோக்கிக் குறிப்பதால் இழிவு சிறப்பும்மை. ஒன்றும் என்பதன் உம்மை விகாரப்பட்டு ஒன்று என தொக்கிநிற்கிறது.**  

ஒன்றன்பெயர் அதனைக் குறிக்காமல் அதனோடு தொடர்புடைய இன்னொரு பொருளுக்குப் பெயராகத் தொன்றுதொட்டு ஆகி வருவது ஆகுபெயர் எனப்படும்.   
**ஈண்டு நோன்பு - ஆகுபெயர்**.  நோன்பிற்கு என்பது நோன்பு செய்வாரைக் குறிக்கிறது. மயல் - ஆகுபெயர். உடைமையின்மேல் வைத்துள்ள பற்று மயலுக்குக் (மயங்குவதற்கு) காரணமாகும்; அவ்வுடைமையே மயலாகாது. 

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு உருபு என்று பெயர். இதனால் வேறுபடுத்தப்படும் பெயரின் பொருளுக்கு வேற்றுமை என்று பெயர். இவ்வேற்றுமை தமிழில் எட்டு வகைப்படும்.   
**மூன்றாம் வேற்றுமை உருபுகள்** - ஆல், ஆன், ஓடு, ஒடு, உடன்.              

ஈண்டு பெயர்த்தலான் என்பதன் 'ஆன்' என்ற மூன்றாம் வேற்றுமை உருபு திரிந்து பெயர்த்து என நின்றது.     பற்றின்மையை நோன்பாகக் கொள்வது தவம் செய்பவர்க்கு இயல்பாகும் என்பதால், அத்தவமாகிய நோன்பைப் பெயர்த்தல் மயங்குவதற்குக் காரணமாகும் என்பதை விளக்கும்பொருட்டு பரிமேலழகர் நோன்பைப் பெயர்த்தலானென வேற்றுமைப்படுத்திக் கூட்டுதல் அறிவுறத்தப்படுகிறது.     

## ஆங்கில கருத்தாக்கம் 


