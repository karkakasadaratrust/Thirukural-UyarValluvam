உ

## குறள் எண் 

**சொல்வன்மை – குறள் – 0௬௪௨ - 0642**  

## குறள் 

**ஆக்கமும் கேடும் அதனால் வருதலால்  
காத்தோம்பல் சொல்லின்கண் சோர்வு.**  

## கொண்டு கூட்டும் முறை

**ஆக்கமும் கேடும் அதனால் வருதலால் சொல்லின்கண் சோர்வு காத்து ஓம்பல்**

## குறள் சாரம் 

**நன்மையும் தீமையும் தரும் சோர்வு ஏற்படாமல் இருக்க (அ) அமைச்சருக்கு மிகமுக்கியம்**  
தம் அரசனுக்கும் அரசாங்கத்திற்கும் நன்மை தீமையும் தம்பேச்சால் வரும். ஆகவே அத்தன்மை கொண்ட தம் பேச்சில் தளர்வு ஏற்படாமல் அமைச்சர்கள் போற்றிப் பாதுகாத்துக் கொள்ள வேண்டும்.  

## பரிமேலழகர் உரை

**ஆக்கமும் கேடும் அதனால் வருதலால்** - தம் அரசர்க்கும் அங்கங்கட்கும் ஆக்கஅழிவுகள் தம்சொல்லான் வருமாகலான்  

**சொல்லின்கண் சோர்வு காத்து ஓம்பல்** - அப்பெற்றித்தாய சொல்லின்கண்சோர்தலை அமைச்சர் தம்கண் நிகழாமல் போற்றிக் காக்க. 

## பரிமேலழகர் உரைகுறிப்பு   

ஆக்கத்திற்கு ஏதுவாய நற்சொல்லையும் கேட்டிற்கு ஏதுவாய தீச்சொல்லையும் சொல்லாதல்ஒப்புமை பற்றி அதனால்என்றார்.  
செய்யுளாகலின், சுட்டுப்பெயர் முன் வந்தது.  
பிறர் சோர்வுபோலாது உயிர்கட்கு எல்லாம் ஒருங்கு வருதலால், காத்து ஓம்பல் என்றார்.  
இவை இரண்டுபாட்டானும் இஃது இவர்க்கு இன்றியமையாதது என்பது கூறப்பட்டது.    

## பொருட்குறிப்பு 

* ஆக்கத்திற்கு ஏதுவாய நற்சொல்லையும்  
* கேட்டிற்கு ஏதுவாய தீச்சொல்லையும் சொல்லாதல்ஒப்புமை பற்றி **அதனால்**என்றார்.  
  
பிறர் சோர்வுபோலாது உயிர்கட்கு எல்லாம் ஒருங்கு வருதலால், **காத்து ஓம்பல்** என்றார்.  

இவை இரண்டுபாட்டானும் (குறள் 0641 - 0642) இஃது இவர்க்குஇன்றியமையாததுஎன்பது கூறப்பட்டது.      

## இலக்கணக்குறிப்பு  

செய்யுளாகலின், சுட்டுப்பெயர் முன்வந்தது.

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**ஏது** - காரணம்  
**ஆக்கம்** - (ஈண்டு) செல்வம்  
**கேடு** - செல்வ இழப்பு  
**காத்து ஓம்பல்** - போற்றிக்காத்தல் / பேணிக்காத்தல்  

## பொருட்குறிப்பு விளக்கம்

**சொல்வன்மையின் இலக்கணம் :** 
1. நாநலம் - நாவால் உளதாய நலம். (குறள் 641)  
2. சொற்சோர்வு தவிர்த்தல் - செல்வத்தை விளைவிக்கும் நற்சொல்லையும், அழிவை விளைவிக்கும் தீச்சொல்லையும் அறிந்து கையாளுதல்.  

சொற்சோர்வு அரசனுக்கும் அங்கங்கட்கும் ஆக்க அழிவுகளை விளைவிக்கும். 

**பிறர்** - அங்கங்கள் அல்லாதவர்.  
பிறருக்கு சொற்சோர்வு ஏற்படுமாயின் அதிக இழப்புகள் (பெரிய அளவில்) உண்டாக வாய்ப்புகள் குறைவு. அமைச்சருக்கு சொற்சோர்வு உண்டாகுமாயின் ஏற்படும் விளைவுகள்: அரசன், அரசனைச் சார்ந்த அங்கங்கள், நாடு என விரிவதால் உயிர்கட்கெல்லாம் எனக் குறிப்பிட்டு சொல்லைக் காத்து ஓம்புதல் வலியுறுத்தப் படுகிறது.  

**திருவள்ளுவர் மொழியைப் பயன்படுத்திய விதம்**  
இல்லறவியல் - இனியவை கூறல் - அன்புவிருத்தி (நோக்கம்)  
துறவறவியல் - வாய்மை (சத்தியம்) - உலக நன்மை (நோக்கம்)  
அங்கவியல் - சொல்வன்மை (நாநலம்) - காரியங்களை சாதித்தல் (நோக்கம்)  
களவியல் - நலம்புனைந்துரைத்தல் (பொய்கலந்த மொழி) - மிகைப்படப் பாராட்டுதல் (நோக்கம்).  

## இலக்கணக்குறிப்பு விளக்கம்

சாதி - ஓரினத்துப் பலபொருள்களுக்குப் பொதுவாயதோர் தன்மை.   
**சாதி ஒருமை** - பல விடயங்களுக்குப் பொருந்துகிற பெயரை ஒருமையிலே உரைப்பது. 
சான்று : 1. மாடு புல் தின்னும். 2. மாம்பழம் இனிக்கும்.  

**ஆக்கத்திற்கு ஏதுவாய நற்சொல்லையும் கேட்டிற்கு ஏதுவாய தீச்சொல்லையும் சொல்லாதல் ஒப்புமை**  
ஈண்டு நன்மைக்குக் காரணமாகிய சொற்களும், தீமைக்குக் காரணமாகிய சொற்களும் என்பதை சாதி ஒருமை என்ற இலக்கணக் குறிப்பிினால் **சொல்** எனப்பட்டது. சாதி ஒருமையை வெளிப்படுத்த **அதனால்** என்றார். 

**செய்யுளாகலின், சுட்டுப்பெயர் முன்வந்தது.**
மொழி அமைப்பில் இயற்பெயர் முதலில் வரும்; சுட்டுப்பெயர் பிறகு வழங்கி வரும்.  
சான்று : கந்தன் வகுப்பில் சிறந்த மாணவன்; அவன் பண்பிலும் உயர்ந்தவன். 
கந்தன் - இயற்பெயர்;  அவன் - சுட்டுப்பெயர்.

ஈண்டு **சொல் - இயற்பெயர்**;  **அதனால் - சுட்டுப்பெயர்**  
இயற்பெயராகிய சொல் பின்வந்து, அதனால் என்னும் சுட்டுப்பெயர் முன்வந்து இக்குறளில் வழங்கப்படுவது செய்யுள் என்பதால்; இவ்வாறு வழங்கப்படுவதற்கு தொல்காப்பியத்தில் சூத்திரம் உள்ளது.  

## ஆங்கில கருத்தாக்கம் 


