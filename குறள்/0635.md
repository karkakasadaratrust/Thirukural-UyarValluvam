உ

## குறள் எண் 

**அமைச்சு – குறள் – 0௬௩௫ - 0635**  

## குறள் 

**அறனறிந்து ஆன்றமைந்த சொல்லான்எஞ் ஞான்றும்  
திறனறிந்தான் தேர்ச்சித் துணை.**  

## கொண்டு கூட்டும் முறை

**அறன் அறிந்து ஆன்று அமைந்த சொல்லான் எஞ்ஞான்றும் திறன் அறிந்தான் தேர்ச்சித் துணை**

## குறள் சாரம் 

**அரசன் (அ) நிர்வாகிக்கு ஆலோசனை கூறும் தகுதி**  
அரசனால் செய்யப்படும் தருமக்காரியங்களை எல்லாம் அறிந்து,  
அமைச்சருக்கு ஏற்ற கல்வி அறிவால் நிறைந்து அடக்கமான பேச்சை உடையவனாய் இருப்பவனும்,  
எக்காலத்திலும் தொழிலைச் செய்துமுடிக்கும் வழிகளை அறிந்தவனுமே அரசனுக்கு ஆலோசனை கூறலில் ஏற்ற துணை ஆவான்.  

## பரிமேலழகர் உரை

**அறன் அறிந்து ஆன்று அமைந்த சொல்லான்** - அரசனால் செய்யப்படும் அறங்களைஅறிந்து தனக்குஏற்ற கல்வியான்நிறைந்து அமைந்த சொல்லை உடையனாய்  

**எஞ்ஞான்றும் திறன் அறிந்தான்** - எக்காலத்தும் வினை செய்யும்திறங்களை அறிந்தான்  

**தேர்ச்சித் துணை** - அவற்குச் சூழ்ச்சித்துணையாம். 

## பரிமேலழகர் உரைகுறிப்பு   

தன் அரசன் சுருங்கியகாலத்தும் பெருகியகாலத்தும், இடைநிகராயகாலத்தும் என்பார், எஞ்ஞான்றும் என்றார்.  
சொல்லான் என்பதனை ஒடுஉருபின் பொருட்டாய ஆன்உருபாக்கி உரைப்பாரும் உளர்.  
இவை ஐந்துபாட்டானும் அமைச்சரது குணத்தன்மை கூறப்பட்டது.    

## பொருட்குறிப்பு 

தன் அரசன்  
* சுருங்கியகாலத்தும்  
* பெருகியகாலத்தும்  
* இடைநிகராயகாலத்தும் என்பார், **எஞ்ஞான்றும்** என்றார்.  
 
இவை ஐந்துபாட்டானும் (குறள் 0631 - 0635) அமைச்சரது குணத்தன்மை கூறப்பட்டது.      

## இலக்கணக்குறிப்பு  

**சொல்லான்** என்பதனை ஒடுஉருபின் பொருட்டாய ஆன்உருபாக்கி உரைப்பாரும் உளர்.   

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

வார்த்தைகள் பண்பை வெளிப்படுத்தும் - **எழுத்தாளர் சிவசங்கரி**  


## தொன்மையான சொற்கள்

**எஞ்ஞான்றும்** - எப்பொழுதும்   

## பொருட்குறிப்பு விளக்கம்

**தேர்ச்சித்துணை** - சூழ்ச்சித்துணை - தந்திரங்களைத் தந்திரங்களால் வெல்லும் ஆற்றல். 

## இலக்கணக்குறிப்பு விளக்கம்

**சொல்லான்** என்பதனை **ஒடு**உருபின் பொருட்டாய ஆன்உருபாக்கி உரைப்பாரும் உளர்.  - ஆன்றமைந்த சொல்லான் என்பதில் **சொல்லான்** என்பதற்குச் **சொல்லொடு** என்று பொருள் கூறுவாரும் இருக்கிறார்கள்.  

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு உருபு என்று பெயர். இதனால் வேறுபடுத்தப்படும் பெயரின் பொருளுக்கு வேற்றுமை என்று பெயர். இவ்வேற்றுமை தமிழில் எட்டு வகைப்படும்.   மூன்றாம் வேற்றுமை உருபுகள் - ஆல், ஆன், ஓடு, ஒடு. தற்பொழுது 'உடன்' என்பதும் இவ்வேற்றுமையின் உருபாக வருகின்றது. **ஆன்** உருபு பெருபாலும் செய்யுளுக்கு உரியது. மூன்றாம் வேற்றுமை உருபு (ஆல், ஆன்)-**கருவி, கருத்தா**, (ஓடு, ஒடு)-**உடனிகழ்ச்சி** முதலிய பொருள்களில் வரும். 

## ஆங்கில கருத்தாக்கம் 


