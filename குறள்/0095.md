உ

## குறள் எண் 

**இனியவை கூறல் – குறள் - ௦௦௯௫ - 0095**  

## குறள் 

**பணிவுடையன் இன்சொலன் ஆதல் ஒருவற்கு  
அணியல்ல மற்றுப் பிற.** 

## கொண்டு கூட்டும் முறை

**ஒருவற்கு அணி, பணிவு உடையன் இன்சொலன் ஆதல், பிற அல்ல**

## குறள் சாரம் 

யாரைக்கண்டு பணிவு கொள்ள வேண்டுமோ, அவரிடம் பணிவும், எல்லோரிடத்தும் இன்சொல்லுமே ஒருவற்கு சிறந்த அணிகலன், மற்றவை அணிகள் ஆகாது என்றார்.

## பரிமேலழகர் உரை

**ஒருவற்கு அணி பணிவு உடையன் இன்சொலன் ஆதல்** -  
ஒருவனுக்கு அணியாவது  
தன்னால் தாழப்படுவார்கண் தாழ்ச்சியுடையனாய்  
எல்லார் கண்ணும் இனிய சொல்லையும் உடையனாதல்,  

**பிற அல்ல** -  
( இவை இரண்டும் - ஆறுமுகநாவலர் உரை ) அன்றி மெய்க்கு அணியும் பிற அணிகள்  
அணி ஆகா.

## பரிமேலழகர் உரைகுறிப்பு   

இன்சொலனாதற்கு இனமாகலின், பணிவுடைமையும் உடன் கூறினார்.  
மற்று அசை நிலை.  
வேற்றுமை உடைமையான், பிற எனவும், இவைபோலப் பேரழகு செய்யாமையின் அல்ல எனவும் கூறினார்.  
இவை இரண்டு பாட்டானும் இனியவை கூறுவார்க்கு இம்மைப் பயன் கூறப்பட்டது.  

## பொருட்குறிப்பு 

இன்சொலனாதற்கு இனமாகலின், **பணிவுடைமையும்** உடன் கூறினார்.  
 
* வேற்றுமை உடைமையான் **பிற** எனவும்,  
* இவைபோலப் பேரழகு செய்யாமையின் **அல்ல** எனவும் கூறினார்.  

இவை இரண்டு பாட்டானும் (குறள் 0094 - 0095),  
இனியவை கூறுவார்க்கு  
இம்மைப் பயன் கூறப்பட்டது.  

## இலக்கணக்குறிப்பு  

**மற்று** அசை நிலை.

## உயர் வள்ளுவ வகுப்பு காணொளி

https://youtu.be/Fkn5aUPWyAU?t=6177 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்  

தான் வணங்குதற்குரிய தன்மையை உடையவரிடம் மட்டும் (தன்னால் தாழப்படுவார்கண் தாழ்ச்சியுடையனாய்) பணிவும், அனைவரிடமும் இன்சொல்லும் உடைமைதான் ஒருவற்கு மிகச் சிறந்த அணிகலன்களாக அழகு தரும், மற்ற அணிகள் அழகு தராது  என்றார். அனைவரிடமும் இச்சகம் கூடாது என்பதற்காக, தக்காரிடம் மட்டும் பணிவு வேண்டும் என்றார். பணிவுடைமை இன்சொல்லோடு தொடர்பு (இனமானது) உடையது என்பதால் பணிவுடைமை சேர்த்துக் கூறினார்.

## இலக்கணக்குறிப்பு விளக்கம்

**அசைச்சொல்**  
சொல்ல வந்த பொருளோடு, சேராமல்,							
செய்யுளின் ஓசையை நிரப்ப மட்டுமே							
வந்த (பொருள் தாராத) சொல். 	  
மற்று - அசைநிலை 

## ஆங்கில கருத்தாக்கம் 


