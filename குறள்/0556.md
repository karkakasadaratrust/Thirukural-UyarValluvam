உ

## குறள் எண் 

**கொடுங்கோன்மை – குறள் – ௦௫௫௬ - 0556** 
 
## குறள் 

**மன்னர்க்கு மன்னுதல் செங்கோன்மை அஃதின்றேல்  
மன்னாவாம் மன்னர்க்கு ஒளி.**  

## கொண்டு கூட்டும் முறை

**மன்னர்க்கு மன்னுதல் செங்கோன்மை, அஃது இன்றேல் மன்னர்க்கு ஒளி மன்னாவாம்**  

## குறள் சாரம் 

அரசர்களுக்கு புகழ்கள் நிலைத்துநிற்றல் செங்கோன்மையால் ஆகும். அச்செங்கோன்மை இல்லை என்றால் அப்புகழ்கள் இல்லாமல் போய்விடும்.  

## பரிமேலழகர் உரை

**மன்னர்க்கு மன்னுதல் செங்கோன்மை** - அரசர்க்குப் புகழ்கள்தாம் நிலைபெறுதல் செங்கோன்மையானாம்,  

**அஃது இன்றேல் மன்னர்க்கு ஒளி மன்னாவாம்** - அச்செங்கோன்மை இல்லையாயின், அவர்க்கு அப்புகழ்கள்தாம் உளவாகா.  

## பரிமேலழகர் உரைகுறிப்பு   

விகாரத்தால்தொக்க மூன்றாவது விரித்து ஆக்கம் வருவித்துஉரைக்கப்பட்டது.  
மன்னுதற்குஏது புகழாதல் 'இந்நிலத்து மன்னுதல் வேண்டின் இசைநடுக' (நான்மணிக்கடிகை - 17 ) என்பதனானும் அறிக.  
மன்னாமை ஒருகாலும் நிலையாமை.  
பழிக்கப்பட்டால் ஒளி மன்னாவாம், ஆகவே, தாமும்மன்னார் என்பதாயிற்று.  
வென்றி கொடை முதலிய ஏதுக்களால் புகழ் பகுதிப்படுதலின்,பன்மையால் கூறினார்.  
அவையெல்லாம் செங்கோன்மைஇல்வழி இலவாம் என்பதாம்.  
இவை நான்குபாட்டானும் கொடுங்கோலனாயின் எய்தும்குற்றம் கூறப்பட்டது.    

## பொருட்குறிப்பு 

மன்னுதற்குஏது புகழாதல் _**'இந்நிலத்து மன்னுதல் வேண்டின் இசைநடுக' (நான்மணிக்கடிகை - 17 )**_ என்பதனானும் அறிக.  

**மன்னாமை** - ஒருகாலும் நிலையாமை.  

பழிக்கப்பட்டால் ஒளி மன்னாவாம், ஆகவே, தாமும்மன்னார் என்பதாயிற்று.  

வென்றி கொடை முதலிய ஏதுக்களால் புகழ் பகுதிப்படுதலின்,பன்மையால் கூறினார்.  
அவையெல்லாம் செங்கோன்மைஇல்வழி இலவாம் என்பதாம்.  

இவை நான்குபாட்டானும் (குறள் 0553 - 0556) கொடுங்கோலனாயின் எய்தும்குற்றம் கூறப்பட்டது.    

## இலக்கணக்குறிப்பு  

(**செங்கோன்மையானாம்**) - விகாரத்தால்தொக்க மூன்றாவது விரித்து ஆக்கம் வருவித்துஉரைக்கப்பட்டது.    

## உயர் வள்ளுவ வகுப்பு காணொளி

https://youtu.be/WR2JPIrszmY?t=1113 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**ஒளி** - வாழும் காலத்தில் போற்றப்படுவது     
**புகழ்** - வாழும் காலத்திற்கு பின்னும் போற்றப்படுவது    
**இசை** - புகழ்     
**வென்றி** - வெற்றி     
**ஏது** - காரணம்   
**பகுதிப்படுதலின்** - பன்மைபடுதலின்   
**இலவாம்** - இல்லையாம் 

## பொருட்குறிப்பு விளக்கம்

>**நான்மணிக்கடிகை - 17**

>**இன்னாமை வேண்டின் இரவெழுக இந்நிலத்து  
மன்னுதல் வேண்டின் இசைநடுக - தன்னொடு  
செல்வது வேண்டின் அறஞ்செய்க வெல்வது  
வேண்டின் வெகுளி விடல்.**  

>**இன்னாமை வேண்டின்** - இழிவை ஒருவன் விரும்பினால்,  
>**இரவு எழுக** - இரத்தலை மேற்கொள்க  
>**இந்நிலத்து** - இவ்வுலகத்தில்,  
>**மன்னுதல் வேண்டின்** - எஞ்ஞான்றும் நிலைபெறுதலை விரும்பினால்,  
>**இசை நடுக** - புகழ் நிறுத்துக,  
>**தன்னொடு செல்வது வேண்டின்** - தன்னுடன் துணையாகச் செல்வதொன்றை விரும்பினால்,  
>**அறம் செய்க** -அறங்களைச் செய்க,  
>**வெல்வது வேண்டின்** - பிறரை வெல்லல் வேண்டினால்,  
>**வெகுளி விடல்** - சினத்தை விடுக.

## இலக்கணக்குறிப்பு விளக்கம்

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு உருபு என்று பெயர். இதனால் வேறுபடுத்தப்படும் பெயரின் பொருளுக்கு வேற்றுமை என்று பெயர். இவ்வேற்றுமை தமிழில் எட்டு வகைப்படும்.     
**மூன்றாம் வேற்றுமை உருபுகள்** - ஆல், ஆன், ஓடு, ஒடு, உடன்.              

ஈண்டு (செங்கோன்மை + ஆன்) செங்கோன்மையான் என்பதன் மூன்றாவது வேற்றுமை உருபு 'ஆன்' விகாரப்பட்டு செங்கோன்மை எனத் தொக்கி நின்று. மேலும் 'ஆம்' என்று விரித்து ஆக்கம் என்பதன் பொருள்பட வருவித்து உரைக்கப்பட்டது.          

## ஆங்கில கருத்தாக்கம் 


