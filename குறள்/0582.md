உ

## குறள் எண் 

**ஒற்றாடல் – குறள் – 0ருஅஉ - 0582**  

## குறள் 

**எல்லார்க்கும் எல்லாம் நிகழ்பவை எஞ்ஞான்றும்  
வல்லறிதல் வேந்தன் தொழில்.**  

## கொண்டு கூட்டும் முறை

**எல்லார்க்கும் நிகழ்பவை எல்லாம் எஞ்ஞான்றும் வல் அறிதல் வேந்தன் தொழில்**

## குறள் சாரம் 

**அரசனுக்கு ஒற்றனால் ஏற்படும் பயன் (அ) அரசனுக்கு உரிய தொழில்**  
எல்லோரிடத்திலும் நடக்கும் எல்லாவற்றையும் எப்பொழுதும் ஒற்றர்களால் விரைவாக அறிந்து கொள்ளுதல் அரசனுக்கு உரிய தொழிலாகும்.  

## பரிமேலழகர் உரை

**எல்லார்க்கும் நிகழ்பவை எல்லாம் எஞ்ஞான்றும் வல் அறிதல்** - எல்லார்கண்ணும் நிகழ்வன எல்லாவற்றையும் நாள்தோறும் ஒற்றான் விரைந்தறிதல்  

**வேந்தன் தொழில்** - அரசனுக்கு உரிய தொழில். 

## பரிமேலழகர் உரைகுறிப்பு   

எல்லார்க்கும் என்றது மூன்று திறத்தாரையும்.  
நான்காவது ஏழாவதன் பொருட்கண் வந்தது.  
நிகழ்வன எல்லாம் என்றது நல்லவும் தீயவுமாய சொற்களையும் செயல்களையும்.  
அவை நிகழ்ந்தபொழுதே அவற்றிற்குத் தக்க அளியாகத் தெறலாகச் செய்ய வேண்டுதலின் வல்லறிதல் என்றும், அவ்விரு தொழிற்கும் அறிதல் காரணமாகலின் அதனையே உபசார வழக்கால் தொழில் என்றும் கூறினார்.   
ஒற்றான் என்பது அதிகாரத்தான் வந்தது.  
இதனால் ஒற்றினாய பயன் கூறப் பட்டது.     

## பொருட்குறிப்பு 

**எல்லார்க்கும்** என்றது மூன்று திறத்தாரையும்.  
 
**நிகழ்வன எல்லாம்** என்றது நல்லவும் தீயவுமாய சொற்களையும் செயல்களையும்.  
அவை நிகழ்ந்தபொழுதே அவற்றிற்குத் தக்க அளியாகத் தெறலாகச் செய்ய வேண்டுதலின் **வல்லறிதல்** என்றும்,   
அவ்விருதொழிற்கும் அறிதல் காரணமாகலின் அதனையே உபசார வழக்கால் **தொழில்** என்றும் கூறினார்.     

ஒற்றான் என்பது அதிகாரத்தான் வந்தது.    

இதனால் ஒற்றினாய பயன் கூறப் பட்டது.    

## இலக்கணக்குறிப்பு  

நான்காவது ஏழாவதன் பொருட்கண் வந்தது.   ( எல்லார்க்கும் - எல்லார்கண்ணும் )

## உயர் வள்ளுவ வகுப்பு காணொளி

https://youtu.be/hJPvS5mUJM4?t=2726 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

   
## தொன்மையான சொற்கள்

**வல் அறிதல்** - விரைந்து அறிதல்
**நொதுமல்** - பகையும், நட்பும் இல்லாத அயலவர்கள்.    
**எஞ்ஞான்றும்** - எப்பொழுதும்   
**அளியாகத் தெறலாக** - காத்தல் - தண்டித்தல் 

## பொருட்குறிப்பு விளக்கம்

**மூன்று திறத்தார்** - அதிகாரப் பாயிரத்தில் கூறிய பகை, நொதுமல், நட்பு என்னும் மூன்று திறத்தார்.  

விரைந்து அறிதலும், தெறலும் (தண்டித்தலும்) வேந்தனின் இரு தொழில்கள்.  
வல்லறிதல் - காரணம்; செய்தல் - காரியம். அறிந்து செயல்படுதலை வேந்தன் தொழில் என்பது உபசார வழக்கால் காரணத்தைக் காரியமாக்கித் தொழில் என்று கூறினார். 

ஒற்றான் விரைந்தறிதல் என்ற உரை ஒற்றாடல் என்ற அதிகாரத்தான் வருவிக்கப்பட்டது. 

## இலக்கணக்குறிப்பு விளக்கம்

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு **உருபு** என்று பெயர். இதனால் வேறுபடுத்தப்படும் பெயரின் பொருளுக்கு **வேற்றுமை** என்று பெயர். இவ்வேற்றுமை தமிழில் எட்டு வகைப்படும்.         
**உருபு மயக்கம்** - தொடர்களில்,  பொருளுக்கு ஏற்றவாறு ஒரு வேற்றுமை உருபு அமையவேண்டிய இடத்தில், இன்னொரு வேற்றுமை உருபு வந்தமைந்து விடும். இங்ஙனம் வந்தமைந்தபோதும் பொருள் மாறாது. இதற்கு உருபு மயக்கம் என்று பெயர்.      
**நான்காம் வேற்றுமை உருபு - கு.**                
**ஏழாம் வேற்றுமை உருபுகள் - இல், இடம், கண்.**          

**ஈண்டு எல்லார்க்கும் என்பதன் 'கு' என்ற நான்காம் வேற்றுமை உருபு எல்லார்கண்ணும் என்ற பொருள்பட ஏழாம் வேற்றுமை உருபு (கண்) பெற்று வருவதால் வேற்றுமை மயக்கம்.**

## ஆங்கில கருத்தாக்கம் 


