உ

## குறள் எண் 

**பயனில சொல்லாமை - குறள் - 0க௯க - 0191**  

## குறள் 

**பல்லார் முனியப் பயனில சொல்லுவான்  
எல்லாரும் எள்ளப் படும்.** 

## கொண்டு கூட்டும் முறை

**பல்லார் முனியப் பயன் இல சொல்லுவான், எல்லாரும் எள்ளப்படும்**  

## குறள் சாரம் 

**யார் எல்லோராலும் இகழப்படுவான்**  
அறிவுடையார் பலரும்கேட்டு வெறுக்கத்தக்க பயன்அற்ற சொற்களைப் பேசுபவன், எல்லோராலும் இகழப்படுவான்.  

## பரிமேலழகர் உரை

**பல்லார் முனியப் பயன் இல சொல்லுவான்** - அறிவுடையார் பலரும் கேட்டு வெறுப்பப் பயன்இலவாகிய சொற்களைச் சொல்லுவான்,  

**எல்லாரும் எள்ளப்படும்** - எல்லாரானும் இகழப்படும்.  

## பரிமேலழகர் உரைகுறிப்பு   

அறிவுடையார் பலரும் வெறுப்பவே ஒழிந்தாரானும் இகழப்படுதலின், எல்லாரும்எள்ளப்படும் என்றார்.  
மூன்றன்உருபு விகாரத்தால் தொக்கது.  

## பொருட்க்குறிப்பு 

அறிவுடையார் பலரும் வெறுப்பவே ஒழிந்தாரானும் இகழப்படுதலின்,  
**எல்லாரும் எள்ளப்படும்** என்றார்.  

## இலக்கணக்குறிப்பு  

மூன்றன்உருபு விகாரத்தால் தொக்கது.   

## உயர் வள்ளுவ வகுப்பு காணொளி

https://youtu.be/GtPTc473J4E?t=2640

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**முனிய** - (ஈண்டு) வெறுப்ப (கோபித்தல்)  
முனிவர் - தங்களைப் பாதிக்கின்ற ஆசைகளை வெறுத்துக் கோபித்து வெளியேற்றுபவர். {முனிவர் என்ற சொல்லுக்கான  பெயர்க் காரணம்}

## பொருட்க்குறிப்பு விளக்கம்

 

## இலக்கணக்குறிப்பு விளக்கம்

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு உருபு என்று பெயர். இதனால் வேறுபடுத்தப்படும் பெயரின் பொருளுக்கு **வேற்றுமை** என்று பெயர். இவ்வேற்றுமை தமிழில் **எட்டு** வகைப்படும்.   
**மூன்றாம் வேற்றுமை உருபுகள் - ஆல், ஆன், ஓடு, ஒடு, உடன்.** 

**ஈண்டு எல்லாரானும் என்பதில் "ஆன்" என்ற உருபு விகாரப்பட்டு எல்லாரும் எனத் தொக்கி நின்றது.**  

## ஆங்கில கருத்தாக்கம் 


