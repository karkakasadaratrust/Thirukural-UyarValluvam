உ

## குறள் எண் 

செங்கோன்மை  – குறள் – ௦௫௪௬ - 0546  

## குறள் 

**வேலன்று வென்றி தருவது மன்னவன்  
கோலஅதூஉம் கோடாது எனின்.**  

## கொண்டு கூட்டும் முறை

**மன்னவன் வென்றி தருவது வேல் அன்று கோல், அதூஉம் கோடாது எனின்**

## குறள் சாரம் 

அரசனின் வெற்றிக்கு சிறந்த அறவழி ஆட்சியே காரணம்.  

## பரிமேலழகர் உரை

**மன்னவன் வென்றி தருவது வேல் அன்று கோல்** - மன்னவனுக்குப் போரின்கண் வென்றியைக் கொடுப்பது அவன் எறியும் வேலன்று கோல்,  

**அதூஉம் கோடாது எனின்** - அஃதும் அப்பெற்றித்தாவது தான் கோடாதாயின். 

## பரிமேலழகர் உரைகுறிப்பு   

கோல் செவ்விதாயவழியே வேல் வாய்ப்பதென்பார் வேலன்று என்றார், 'மாண்ட அறநெறி முதற்றே அரசின் கொற்றம் (புறநானுறு .55) என்றார் பிறரும்.  
கோடான் என்பது பாடமாயின், கருவியின்தொழில் வினைமுதல்மேல் நின்றதாக உரைக்க.    

## பொருட்குறிப்பு 

கோல் செவ்விதாயவழியே வேல் வாய்ப்பதென்பார் **வேலன்று** என்றார்,  
_**'மாண்ட அறநெறி முதற்றே அரசின் கொற்றம் (புறநானுறு .55)**_ என்றார் பிறரும்.    

## இலக்கணக்குறிப்பு  

**கோடான்** என்பது பாடமாயின்,  
கருவியின்தொழில் வினைமுதல்மேல் நின்றதாக உரைக்க.   

## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**வென்றி** - வெற்றி   
**மாண்ட** - மாட்சிமைப்பட்ட  

## பொருட்குறிப்பு விளக்கம்  

>>**புறநானுறு .55 - பாண்டியன் இலவந்திகைப் பள்ளித் துஞ்சிய நன்மாறன்**  

>ஓங்குமலைப் பெருவிற் பாம்புஞாண் கொளீஇ 
 >ஒருகணை கொண்டு மூவெயி லுடற்றிப்  
 >பெருவிற லமரர்க்கு வென்றி தந்த  
 >கறைமிடற் றண்ணல் காமர் சென்னிப்  
 >5.	பிறைநுதல் விளங்கு மொருகண் போல  
 >வேந்துமேம் பட்ட பூந்தார் மாற  
 >கடுஞ்சினத்த கொல்களிறுங் கதழ்பரிய கலிமாவும்  
 >நெடுங்கொடிய நிமிர்தேரு நெஞ்சுடைய புகன்மறவரும்என  
 >நான்குடன் மாண்ட தாயினு **மாண்ட  
 >10.	அறநெறி முதற்றே யரசின் கொற்றம்**  
 >அதனால், நமரெனக் கோல்கோ டாது  
 >பிறரெனக் குணங்கொல் லாது  
 >ஞாயிற் றன்ன வெந்திற லாண்மையும்  
 >திங்க ளன்ன தண்பெருஞ் சாயலும்  
 >15.	வானத் தன்ன வண்மையு மூன்றும்  
 >உடையை யாகி யில்லோர் கையற  
 >நீநீடு வாழிய நெடுந்தகை தாழ்நீர்  
 >வெண்டலைப் புணரி யலைக்குஞ் செந்தில்  
 >நெடுவே ணிலைஇய காமர் வியன்றுறைக்  
 >20.	கடுவளி தொகுப்ப வீண்டிய  
 >வடுவா ழெக்கர் மணலினும் பலவே. (55)  
 
 >**ஓங்கு மலைப் பெரு வில் பாம்பு ஞாண் கொளீஇ** - உயர்ந்தமலையாகிய பெரிய வில்லைப் பாம்பாகிய நாணைக் கொளுத்தி  
 >**ஒரு கணைகொண்டு மூவெயில் உடற்றி** - ஒப்பில்லாததோ ரம்பை வாங்கிய மூன்றுமதிலையும் எய்து  
 >**பெரு விறல் அமரர்க்கு** - பெரிய வலியையுடையதேவர்கட்கு  
 >**வென்றி தந்த** - வெற்றியைக் கொடுத்த  
 >**கறை மிடற் றண்ணல்** - கரிய நிறஞ் சேர்ந்த திருமிடற்றையுடைய இறைவனது  
 >**காமர் சென்னிப் பிறை நுதல் விளங்கும் ஒரு கண் போல** - அழகிய திருமுடிப் பக்கத் தணிந்த பிறை சேர்ந்த திரு நெற்றிக் கண்ணே விளங்கும் ஒரு திருநயனம் போல  
 >**வேந்து மேம்பட்ட பூந் தார் மாற** - மூவேந்தருள்ளும் மேம்பட்ட பூந்தாரை யுடைய மாற,  
 >**கடுஞ்சினத்த கொல் களிறும்** - கடிய சினத்தை யுடையவாகிய கொல் களிறும்  
 >**கதழ் பரிய கலி மாவும் விரைந்த செலவை யுடையவாகிய மனஞ் செருக்கிய குதிரையும் நெடுங் கொடிய நிமிர் தேரும்** - நெடிய கொடியை யுடையவாகிய உயர்ந்த தேரும்  
 >**நெஞ்சுடைய புகல் மறவரு மென** - நெஞ்சு வலியையுடைய போரை விரும்பும் மறவருமென  
 >**நான்குடன் மாண்டதாயினும்** - நான்கு படையுங் கூட மாட்சியைப்பட்டதாயினும்    
 >**மாண்ட அறநெறி முதற்று அரசின் கொற்றம்** - மாட்சிமைப்பட்ட அறநெறியை முதலாக வுடைத்து வேந்தரது வெற்றி   
 >**அதனால்-; நமர் எனக் கோல் கோடாது** - இவர் நம்முடைய ரென அவர் செய்த கொடுந் தொழிலைப் பொறுத்துக் கோல் வளையாது  
 >**பிறர் எனக் குணம் கொல்லாது** - இவர் நமக்கு அயலோ ரென்று அவர் நற்குணங்களைக் கெடாது  
 >**ஞாயிற் றன்ன வெந் திறல் ஆண்மையும்** - ஞாயிற்றைப் போன்ற வெய்ய திறலையுடைய வீரமும்  
 >**திங்கள் அன்ன தண் பெருஞ் சாயலும்** - திங்களைப் போன்ற குளிர்ந்த பெரிய மென்மையும்  
 >**வானத் தன்ன வண்மையும்** - மழையைப் போன்ற வண்மையுமென்ற  
 >**மூன்று முடையை யாகி** - மூன்றையு முடையையாகி  
 >**இல்லோர் கையற** - இல்லாததோர் இல்லையாக  
 >**நீ நீடு வாழிய** - நீ நெடுங் காலம் வாழ்வாயாக  
 >**நெடுந்தகை - நெடுந் தகாய்  
 >**தாழ் நீர் வெண்டலைப் புணரி அலைக்கும் செந்தில்** - தாழ்ந்த நீரையுடைய கடலின்கண் வெளிய தலையையுடைய திரை யலைக்கும் செந்திலிடத்து  
 >**நெடு வேள் நிலைஇய** - நெடிய முருகவேள் நிலைபெற்ற  
 >**காமர் வியன் துறை** - அழகிய அகன்ற துறைக்கண்  
 >**கடுவளி தொகுப்ப** - பெருங் காற்றுத் திரட்டுதலால்  
 >**ஈண்டிய வடுவாழ் எக்கர் மணலினும் பல** - குவிந்த வடு வழுந்திய எக்கர் மணலினும் பலகாலம்  
 
## இலக்கணக்குறிப்பு விளக்கம்


## ஆங்கில கருத்தாக்கம் 


