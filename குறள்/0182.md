உ

## குறள் எண் 

**புறங்கூறாமை - குறள் - 0கஅஉ - 0182**  

## குறள் 

**அறனழீஇ அல்லவை செய்தலின் தீதே  
புறனழீஇப் பொய்த்து நகை.** 

## கொண்டு கூட்டும் முறை

**அறன் அழீஇ அல்லவை செய்தலின் தீது, புறன் அழீஇப் பொய்த்து நகை**  

## குறள் சாரம் 

**இல்லாதபோது இழிவாகப்பேசி பார்க்கும்போது பொய்யாகச்சிரித்தல் எதைக்காட்டிலும் தீமையானது**  
அறம் என்றஒன்று இல்லைஎன்று அடித்துச்சொல்லி, அதோடுநில்லாமல் பாவங்களைச்செய்வதைக் காட்டிலும் தீமையானது.   
ஒருவனை அவன்இல்லாதபோது இழிவாகபேசி, அவன்இருக்கும்போது அவனோடு சேர்ந்து பொய்யாகச்சிரித்தல்.

## பரிமேலழகர் உரை

**அறன் அழீஇ அல்லவை செய்தலின் தீது** - அறன்என்பது ஒன்றுஇல்லைஎன அழித்துச்சொல்லி, அதன்மேல் பாவங்களைச் செய்தலினும் தீமையுடைத்து  

**புறன் அழீஇப் பொய்த்து நகை** - ஒருவனைக்காணாதவழி இகழ்ந்துரையால் அழித்துச்சொல்லிக் கண்டவழி அவனோடு பொய்த்துநகுதல்.  

## பரிமேலழகர் உரைகுறிப்பு   

உறழ்ச்சி, நிரல்நிறை வகையான் கொள்க  
அழித்தல் - ஒளியைக்கோறல்  

## பொருட்க்குறிப்பு 

**அழித்தல்** - ஒளியைக்கோறல்  

## இலக்கணக்குறிப்பு  

உறழ்ச்சி, நிரல்நிறை வகையான் கொள்க  

## உயர் வள்ளுவ வகுப்பு காணொளி

https://youtu.be/mzil-FWVIpY?t=6938

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**கோறல்** - கொல்லுதல்    

## பொருட்க்குறிப்பு விளக்கம்

**ஒளியைக் கோறல்** - வாழும் காலத்திலேயே உள்ள பெருமைக்கு / மரியாதைக்கு ஒளி என்று பெயர்.   
ஈண்டு புறங்கூறுதலால் ஒருவன் மற்றவருடைய ஒளியைக் கெடுக்கின்றான்.  

## இலக்கணக்குறிப்பு விளக்கம்

**உறழ்ச்சி** - ஒலிகளில் மாற்றம் ஏற்படும்பொழுது பொருளிலும் மாற்றம் ஏற்படுவதற்கு உறழ்ச்சி என்று பெயர். சான்று : காக்கைப்போல கரியன் - உவமை, காக்கையிற் கரியன் - உறழ்ச்சி;  கடவுளைப்போல கருணை உள்ளவன் - உவமை, கடவுளைவிட நல்லவன் - உறழ்ச்சி.   
**ஈண்டு அறனை விடுத்துப் பாவம் செய்தலைவிடத் தீயது புறங்கூறுதல் என்ற கருத்தினால் உறழ்ச்சி எனப்பட்டது.**    

**நிரல்நிறை** - பொருளும் சொல்லும் (உவமை) வேறுவேறு (வெவ்வேறு) இடத்தில் இருக்க, அவற்றை நிரலே நிறுத்தி நேரே பொருள் சொல்வது நிரல் நிறை.      
**ஈண்டு அறன் அழீஇ என்பதைப் புறன்அழீஇ என்பதோடும், அல்லவை செய்தலின் தீது என்பதைப் பொய்த்து நகை என்பதோடும் பொறுத்திப் பொருள் காணுதல் நிரல்நிறை.**

## ஆங்கில கருத்தாக்கம் 


