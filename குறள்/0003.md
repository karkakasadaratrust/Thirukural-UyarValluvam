உ

## குறள் எண்
கடவுள் வாழ்த்து - குறள் 3

## குறள் 
**மலர்மிசை யேகினான் மாணடி சேர்ந்தார்  
நிலமிசை நீடுவாழ் வார்**


## குறள் - பிரித்து வாசிக்கும் முறை
**மலர்மிசை ஏகினான் மாணடி சேர்ந்தார்  
நிலமிசை நீடுவாழ் வார்**

## தொடர் அமைப்பு
**மலர்மிசை ஏகினான் மாண் அடி சேர்ந்தார் நிலமிசை நீடுவாழ்வார்**

## உரை
**மலர்மிசை ஏகினான் மாண் அடி சேர்ந்தார்** -மலரின்கண்ணே சென்றவனது மாட்சிமைப்பட்ட அடிகளைச் சேர்ந்தார்.  
**நிலமிசை நீடுவாழ்வார்** - எல்லாவுலகிற்கும் மேலாய வீட்டுலகின்கண் அழிவின்றி  வாழ்வார்.


## உரைக்குறிப்பு
அன்பானினைவாரது உள்ளக்கமலத்தின்கண் அவர் நினைந்தவடிவோடு விரைந்து சேறலின், **ஏகினானென** இறந்தகாலத்தாற்கூறினார்.  
என்னை?  
{ **இலக்கணம்** -_"வாராக் காலத்தும் நிகழுங் காலத்தும் ஓராங்கு வரூஉம் வினைச்சொற் கிளவி இறந்த காலத்துக் குறிப்பொடு கிளத்தல் விரைந்த பொருள என்மனார் புலவர்." (தொல்காப்பியம், சொல்லதிகாரம், வினையியல், 44)_ என்பதோத்தாகலின்.}  
இதனைப் பூமேனடந்தான் என்பதோர் பெயர்பற்றிப் பிறிதோர்கடவுட்கேற்றுவாருமுளர்.  
**சேர்தல்** - இடைவிடாது நினைத்தல்


## உரை - பிரித்து வாசிக்கும் முறை
**மலர்மிசை ஏகினான் மாண்அடி சேர்ந்தார்** - மலரின்கண்ணே சென்றவனது  மாட்சிமைப்பட்ட அடிகளைச் சேர்ந்தார்.
**நிலமிசை நீடுவாழ்வார்** - எல்லா உலகிற்கும் மேலாய வீட்டு உலகின்கண் அழிவின்றிவாழ்வார்.


## உரைக்குறிப்பு - பிரித்து வாசிக்கும் முறை
அன்பான் நினைவாரது உள்ளக்கமலத்தின்கண் அவர் நினைந்தவடிவோடு விரைந்து சேறலின், **'ஏகினான்'** என இறந்த காலத்தால் கூறினார்.  
என்னை?  
{ **இலக்கணம்** - _" வாராக் காலத்தும் நிகழும் காலத்தும் ஓராங்கு வரூஉம் வினைச் சொற் கிளவி இறந்த காலத்துக் குறிப்பொடு கிளத்தல் விரைந்த பொருள் என்மனார் புலவர்." (தொல்காப்பியம், சொல்லதிகாரம், வினையியல், 44)_  என்பது ஓத்தாகலின். } 
இதனைப் 'பூமேல் நடந்தான்' என்பதோர் பெயர்பற்றிப் பிறிதோர் கடவுட்கு ஏற்றுவாரும் உளர்.  
**சேர்தல்** - இடைவிடாது நினைத்தல்


## இலக்கண பிரிவுகள் 


## இலக்கணத் தொகுப்பு 


## இலக்கண விளக்கம்
**241 - 6.	தொல்காப்பியம் - வினையியல் - விரவு வினை**  

**_விரைவுப்பொருளில் கால மயங்குதல்  
வாராக் காலத்தும் நிகழுங் காலத்தும்  
ஓராங்கு வரூஉம் வினைச்சொற் கிளவி  
இறந்த காலத்துக் குறிப்பொடு கிளத்தல்  
விரைந்த பொருள என்மனார் புலவர்._**  

எதிர்காலத்தும் நிகழ்காலத்தும் ஒருபடியாக வரும் வினைச்சொற் பொருண்மை இறந்தகாலத்தாற் சொல்லுதல் விரைவு பொருளையுடைய;  
( எடுத்துக்காட்டு )  
1.	சோறு பாணித்த வழி உண்ணாது இருந்தானைப் போகல் வேண்டுங் குறையுடையான் ஒருவன் இன்னும் உண்டிலையோ என்ற வழி, உண்டேன் போந்தேன் என்னும்,  
2.	உண்ணா நின்றானும் உண்டேன் போந்தேன் என்னும், ஆண்டு எதிர் காலத்திற்கும் , நிகழ் காலத்திற்கும் உரிய பொருளை விரைவு பற்றி இறந்தகாலத்தாற் கூறியிருப்பதைக் காண்க.  

தொழில் இறந்தனவல்லவேனும், சொல்லுவான் கருத்து வகையான் இறந்தனவாகச் சொல்லப்படுதலின், **குறிப்பொடு கிளத்தல்** என்றார்.  
எதிர்காலத்துப் பொருண்மையைக் கிளத்தலும், நிகழ்காலத்துப் பொருண்மையைக் கிளத்தலும் என இரண்டு ஆகலான் , **விரைந்த பொருள** என்றார்.	


## கூடுதல் விளக்கம்


## குறள் சார்ந்த கதைகள் 


## கடினமான சொற்கள்


## குறள் சாரம் 


## உயர் வள்ளுவ வகுப்பு காணொளி


## உயர் வள்ளுவ வகுப்பு ஒலி அமைவு 
[குறள் 3 ] (https://drive.google.com/open?id=1LN-lRPmrTx4HJFfO0F3cOem2kwzX3KuW)

## கூடுதல் குறிப்புகள்


## ஆங்கில விளக்கம்

