உ

## குறள் எண் 

**புலால் மறுத்தல் - குறள் - 0உரு௩ - 0253**  

## குறள் 

**படைகொண்டார் நெஞ்சம்போல் நன்றூக்காது ஒன்றன்  
உடல்சுவை உண்டார் மனம்.**

## கொண்டு கூட்டும் முறை

**படை கொண்டார் நெஞ்சம்போல், ஒன்றன் உடல் சுவை உண்டார் மனம் நன்று ஊக்காது**

## குறள் சாரம்   

**ஊன் தின்பவர் மனம் தீங்கையே நினைப்பது**  
ஆயுதங்களை கொண்டவர் மனம் கொலையே நினைப்பது போல,  
உயிரற்ற உடலை சுவையாக தின்பவர், மீண்டும் அதையே நினைப்பது.  
மேற்குறிப்பிட்ட இரண்டு நிலைகளிலும் அருள் வராது.

## பரிமேலழகர் உரை

**படை கொண்டார் நெஞ்சம்போல்** -  
கொலைக்கருவியைத் தம்கையில் கொண்டவர் மனம்   
அதனால்செய்யும் கொலையையே நோக்குவதல்லது அருளை நோக்காதவாறுபோல,  

**ஒன்றன் உடல் சுவை உண்டார் மனம் நன்று ஊக்காது** -   
பிறிதோர்உயிரின் உடலைச் சுவைபடஉண்டவர் மனம்  
அவ்வூனையே நோக்குவதுஅல்லது அருளை நோக்காது.   

## பரிமேலழகர் உரைகுறிப்பு   

சுவைபட உண்டல் காயங்களான் இனிய சுவைத்து ஆக்கி உண்டல்.  
இதனான் ஊன்தின்றார் மனம் தீங்கு நினைத்தல் உவமஅளவையால் சாதித்து, மேலது வலியுறுத்தப்பட்டது.  

## பொருட்க்குறிப்பு 

**சுவைபட உண்டல்** - காயங்களான் இனிய சுவைத்து ஆக்கி உண்டல்.

## இலக்கணக்குறிப்பு  

இதனான் ஊன் தின்றார் மனம் தீங்கு நினைத்தல் உவம அளவையால் சாதித்து,  
மேலது (குறள் 0251 & 0252) வலியுறுத்தப்பட்டது.  

## உயர் வள்ளுவ வகுப்பு காணொளி

https://youtu.be/tqCme8gEMWA?t=4794

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**காயம்** - கடுகு, சுக்கு, பெருங்காயம், மிளகு போன்ற பொருட்கள், இவையெல்லாம் சுவைகள் ஏற்பட உபயோகிக்கும் பொருட்கள்.  

## பொருட்க்குறிப்பு விளக்கம்

மாமிசம் அல்லது இறந்த உயிரின் உடல், இயல்பில் ஐந்து புலன்களும் அருவருக்கின்றன.   
இந்த உடலை, சுவைகள் ஏற்பட காயம் என்று சொல்லும் பொருட்கள் கொண்டு புலன்களை மாயையில் உட்படுத்துகின்றோம்.

## இலக்கணக்குறிப்பு விளக்கம்

ஒரு பொருளை சிறப்பித்துக் கூற, அதனோடு ஒத்த இன்னொரு பொருளை உவமையாக்கிக் காட்டி விளக்குவது உவமை. அளவையியலில் உவமையும் ஒரு பிரமாணம்.  

**ஈண்டு, ஆயுதங்களைக் கொண்டவர் போல் ஊன் தின்றார் நெஞ்சமும் தீங்கு நினைத்தல் உவம அளவையால் உணர்த்தப் பட்டது.**  

## ஆங்கில கருத்தாக்கம் 


