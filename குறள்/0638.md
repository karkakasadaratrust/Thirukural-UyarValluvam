உ

## குறள் எண் 

**அமைச்சு – குறள் – 0௬௩அ - 0638**  

## குறள் 

**அறிகொன்று அறியான் எனினும் உறுதி  
உழையிருந்தான் கூறல் கடன்.**  

## கொண்டு கூட்டும் முறை

**அறி கொன்று அறியான் எனினும் உறுதிகூறல் உழையிருந்தான் கடன்**   

## குறள் சாரம் 

**அமைச்சனுக்குக் கடமை**  
அறிந்துசொன்ன அமைச்சனின் அறிவையும் ஏற்றுக் கொள்ளவில்லை, அரசன் தானும் அறிந்துகொள்ளவில்லை என்றாலும்,  
சொல்வதை ஏற்கவில்லையே என்று கருதி சொல்வதை விட்டுவிடாமல் அரசனுக்கு நல்லவற்றைக் கூறுதல் அமைச்சனுக்குக் கடமை ஆகும்.  

## பரிமேலழகர் உரை

**அறிகொன்று அறியான் எனினும்** - அறிந்து சொல்லியாரது அறிவையும் அழித்து அரசன் தானும் அறியானே ஆயினும்  

**உறுதிகூறல் உழையிருந்தான் கடன்** - அக்குற்றம் நோக்கி ஒழியாது அவனுக்கு உறுதியாயின கூறுதல் அமைச்சனுக்கு முறைமை.  
 
## பரிமேலழகர் உரைகுறிப்பு   

அறி என்பது முதனிலைத் தொழிற்பெயர்.  
கோறல் தான்கொள்ளாமை மேலும் இகழ்ந்து கூறுதல்.   
உழையிருந்தான் எனப் பெயர் கொடுத்தார், அமாத்தியர் என்னும் வடமொழிப் பெயர்க்கும் பொருண்மை அதுவாகலின்.  
உறுதிகூறாக்கால் அவனது இறுதிஎய்தல் குற்றத்தை உலகம் தன்மேல் ஏற்றும் என்பார், கூறல் கடன் என்றார்.  
இவை இரண்டுபாட்டானும் அவர்செயல் கூறப்பட்டது.   

## பொருட்குறிப்பு 

**கோறல்** தான்கொள்ளாமை,மேலும் இகழ்ந்து கூறுதல்.   

**உழையிருந்தான்** எனப் பெயர் கொடுத்தார், அமாத்தியர் என்னும் வடமொழிப் பெயர்க்கும் பொருண்மை அதுவாகலின்.  

உறுதிகூறாக்கால் அவனது இறுதிஎய்தல் குற்றத்தை உலகம் தன்மேல் ஏற்றும் என்பார், **கூறல் கடன்** என்றார்.  
இவை இரண்டுபாட்டானும் (குறள் 0637 - 0638) அவர்செயல் கூறப்பட்டது.   

## இலக்கணக்குறிப்பு  

**அறி** என்பது முதனிலைத் தொழிற்பெயர்.

## உயர் வள்ளுவ வகுப்பு காணொளி

https://youtu.be/3hKKaYHnEFM?t=1487 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**கோறல்** தான்கொள்ளாமை,மேலும் இகழ்ந்துகூறுதல்    
**உழையிருந்தான்** - உடனிருந்தான்    

## பொருட்குறிப்பு விளக்கம்

**அறிவைக்கொல்லுதல்** - அமைச்சனின் அறிவை அறியாத அரசன் இருப்பானேயாயினும், அரசன் தனக்கும் அறியாமை உடையவனாயினும், இக்குற்றங்களைக் கருதி அரசனை விட்டு ஒழியாது, மக்களைக் காக்கும் பொறுப்பினைக் கடனாக மதித்து உறுதிப்பொருளை அரசனுக்கு எடுத்துக்கூறி உடன்இருத்தல்.  

**கோறல்** - கொல்லுதல்; (ஈண்டு) அறிவைக் கொல்லுதல் என்பது :  
1. உண்மையை ஏற்றுக் கொள்ளாமை;
2. மேலும் இகழ்ந்து கூறுதல். 

**ஆறுமுகநாவலர் விளக்கம் :**   
அமாத்தியர் என்பதனுள் **அமா** என்பதற்குப் பொருள் **அண்மை**.  

அமைச்சர் என்பதைக் குறிக்கும் வடசொல். 

## இலக்கணக்குறிப்பு விளக்கம்

**அறி** என்பது முதனிலைத் தொழிற்பெயர்  
**முதல்நிலைத் தொழிற்பெயர்** - தொழிற்பெயர் விகுதிகளே இல்லாமல், பகுதி மட்டும் வந்து, தொழில் ஆற்றுவதற்கு முதல்நிலைத் தொழிற்பெயர் எனப்படும்.   
**தொழிற்பெயர் விகுதிகள் சான்று** :  
பாடல் - பாடு + அல்    
நாட்டம் - நாடு + அம்    
சேர்க்கை - சேர் + கை    
ஆட்சி - ஆள் + சி.                            
ஈண்டு அறிதல் என்பது முதல்நிலைத் தொழிற்பெயராக **அறி** என்றாயிற்று. 

## ஆங்கில கருத்தாக்கம் 


