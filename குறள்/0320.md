உ

## குறள் எண் 

**இன்னா செய்யாமை - குறள் - 0௩உ0 - 0320**  

## குறள் 

**நோய்எல்லாம் நோய்செய்தார் மேலவாம் நோய்செய்யார்  
நோய்இன்மை வேண்டு பவர்.**

## கொண்டு கூட்டும் முறை

**நோய் எல்லாம் நோய் செய்தார் மேலவாம், நோய் இன்மை வேண்டுபவர் நோய் செய்யார்**

## குறள் சாரம் 

துன்பம் செய்தவர்களுக்கு வரும் தீங்கு சொல்லப்பட்டது.  
துன்பங்கள் எல்லாம் பிற உயிர்க்குத் துன்பம் செய்தவர்களுக்குத்தான் ஏற்படும். எனவே தம் உயிர்க்குத் துன்பம் வரக்கூடாது என்று நினைப்பவர்கள் பிற உயிர்களுக்குத் துன்பம் செய்யமாட்டார்.

## பரிமேலழகர் உரை

**நோய் எல்லாம் நோய் செய்தார் மேலவாம்** - இன்னாதன எல்லாம் பிறிதோர் உயிர்க்கு இன்னாதன செய்தார் மேலவாம்,   

**நோய் இன்மை வேண்டுபவர் நோய் செய்யார்** -   
அதனால் தம்உயிர்க்கு இன்னாதன வேண்டாதார்,   
பிறிதோர் உயிர்க்கு இன்னாதன செய்யார்.   

## பரிமேலழகர் உரைகுறிப்பு   

'உயிர்நிலத்து வினைவித்து இட்டார்க்கு விளைவும், ( சீவகசிந்தாமணி - முத்தி இலம்பகம் - நரக கதித் துன்பம் - 2762.)" அதுவே ஆகலின், நோய் எல்லாம் நோய் செய்தார் மேலவாம் என்றார்.   
இது சொற்பொருள் பின்வருநிலை.   
இவை இரண்டுபாட்டானும் அது செய்தார்க்கு வரும் தீங்கு கூறப்பட்டது.   

## பொருட்குறிப்பு 

இவை இரண்டுபாட்டானும் (குறள் 0319 & 0320)   
அது செய்தார்க்கு வரும் தீங்கு கூறப்பட்டது.   

_**'உயிர்நிலத்து வினைவித்து இட்டார்க்கு விளைவும், ( சீவகசிந்தாமணி - முத்தி இலம்பகம் - நரக கதித் துன்பம் - 2762.)"**_ அதுவே ஆகலின்,   
**நோய் எல்லாம் நோய் செய்தார் மேலவாம்** என்றார்.  

## இலக்கணக்குறிப்பு  

இது சொற்பொருள் பின்வருநிலை.   

## உயர் வள்ளுவ வகுப்பு காணொளி

https://youtu.be/TZQY-WGOL_c?t=7951

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

>**சீவகசிந்தாமணி - முத்தி இலம்பகம் - நரக கதித் துன்பம் - 2762.** 	

>வெவ்வினை செய்யும் மாந்தர் **உயிர் எனும் நிலத்து வித்தி  
>அவ் வினை விளையுள் உண்ணும்** அவ்விடத்து அவர்கள் துன்பம்  
>இவ் என உரைத்தும் என்று நினைப்பினும் பனிக்கும் உள்ளம்  
>செவ்விதின் சிறிது கூறக் கேள் மதி செல்வ வேந்தே  

>**செல்வ வேந்தே!** - செல்வமுற்ற மன்னனே!  
>**வெவ்வினை செய்யும் மாந்தர்** - தீவினையைச் செய்யும் மக்கள்  
>**உயிரெனும் நிலத்து வித்தி** - (தம்) உயிர் என்கிற நிலத்தே அத் தீவினையை விதைத்து  
>**அவ்வினை விளையுள் உண்ணும் அவ் விடத்து** - அத் தீவினையின் பயனை நுகரும் அந்நகரத்திடத்தே   
>**அவர்கள் துன்பம் இவ் என உரைத்தும் என்று நினைப்பினும்** - அந் நரகர் படும் துன்பம் இத்தன்மைய என உரைப்பேம் என்று நினைத்திடினும்   
>**உள்ளம் பனிக்கும்** - உள்ளம் நடுங்கும் (ஆயனும்)   
>**சிறிது கூறச் செவ்விதியின் கேள்** - அதன் தன்மையைச் சிறிதுரைக்கச் செவ்வையாகக் கேட்பாயாக.  

>கேண்மதி : மதி : முன்னிலை அசைச்சொல்.

>வெவ்வினை - தீவினை.   
>வினை சூக்குமமாக உயிரிற் கலந்திருந்து பின்னர்க் காரியப்படுதலால் உயிரை நிலமாகவும் வினையை வித்தாகவும் கூறினார். உள்ளம் பனிக்கும் என்க.  

>http://www.tamilvu.org/ta/library-l3300-html-l3300ind-133223

## இலக்கணக்குறிப்பு விளக்கம்

**சொல் பொருள் பின்வருநிலையணி** - செய்யுளுள் முன்னர் வந்த ஒரு சொல்லே பின்னரும் பல இடங்களில் வந்து முன்னர் உணர்த்திய பொருளையே உணர்த்துதல்.    
**ஈண்டு நோய் என்பது துன்பத்தைக் குறிக்கின்றது.** 

## ஆங்கில கருத்தாக்கம் 


