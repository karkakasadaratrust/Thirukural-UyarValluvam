உ

## குறள் எண் 

**கல்வி – குறள் - 0௩௯ரு - 0395**  

## குறள் 

**உடையார்முன் இல்லார்போல் ஏக்கற்றும் கற்றார்  
கடையரே கல்லா தவர்.**

## கொண்டு கூட்டும் முறை

**உடையார்முன் இல்லார்போல் ஏக்கற்றும் கற்றார், கல்லாதவர் கடையரே**

## குறள் சாரம் 

**கற்றாரது உயர்வும் கல்லாதாரது இழிவும்**  

## பரிமேலழகர் உரை

**உடையார்முன் இல்லார்போல் ஏக்கற்றும் கற்றார்** -   
_'பிற்றை நிலைமுனியாது கற்றல் நன்று' (புறநானுறு .183 )_ ஆதலான்,  
செல்வர்முன் நல்கூர்ந்தார் நிற்குமாறு போலத் தாமும் ஆசிரியர்முன் ஏக்கற்று நின்றும் கற்றார் தலையாயினார்  

**கல்லாதவர் கடையரே** - அந்நிலைக்கு நாணிக் கல்லாதவர் எஞ்ஞான்றும் இழிந்தாரேயாவர்.  

## பரிமேலழகர் உரைகுறிப்பு   

உடையார், இல்லார் என்பன உலகவழக்கு.  
ஏக்கறுதல் ஆசையால் தாழ்தல்.  
கடையர் என்றதனான், அதன் மறுதலைப் பெயர் வருவிக்கப்பட்டது.   
பொய்யாய மானம் நோக்க மெய்யாய கல்வி இழந்தார், பின் ஒருஞான்றும் அறிவுடையராகாமையின், கடையரே என்றார்.  
இதனால் கற்றாரது உயர்வும் கல்லாதாரது இழிவும் கூறப்பட்டன.    

## பொருட்க்குறிப்பு 

**ஏக்கறுதல்** ஆசையால் தாழ்தல்.  
 
பொய்யாய மானம் நோக்க மெய்யாய கல்வி இழந்தார்,  
பின் ஒருஞான்றும் அறிவுடையராகாமையின், **கடையரே** என்றார்.    

இதனால் கற்றாரது உயர்வும் கல்லாதாரது இழிவும் கூறப்பட்டன.    

## இலக்கணக்குறிப்பு  

**உடையார், இல்லார்** என்பன உலகவழக்கு.   
**கடையர்** என்றதனான், அதன் மறுதலைப் பெயர் வருவிக்கப்பட்டது.  

## உயர் வள்ளுவ வகுப்பு காணொளி

https://youtu.be/g9oYC_BiUv4?t=1185

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**நல்கூர்ந்தார்** - செல்வம் இல்லாதவர்   
**ஏக்கறுதல்** - **ஆசையால் தாழ்தல்** - விருப்பத்தால் பணிந்து போதல்.

## பொருட்க்குறிப்பு விளக்கம்

>**புறநானூறு - 183. கற்கை நன்றே!**  

>பாடியவர்: ஆரியப் படை கடந்த நெடுஞ்செழியன் - திணை: பொதுவியல் - துறை: பொருண்மொழிக் காஞ்சி   

>உற்றுழி உதவியும், உறுபொருள் கொடுத்தும்,  
>**பிற்றைநிலை முனியாது, கற்றல் நன்றே!**  
>பிறப்பு ஓர் அன்ன உடன்வயிற்று உள்ளும்,  
>சிறப்பின் பாலால், தாயும் மனம் திரியும்;  
>ஒருகுடிப் பிறந்த பல்லோ ருள்ளும்,	5  
>மூத்தோன் வருக என்னாது, அவருள்  
>அறிவுடை யோன் ஆறு அரசும் செல்லும்;  
>வேற்றுமை தெரிந்த நாற்பால் உள்ளும்,  
>கீழ்ப்பால் ஒருவன் கற்பின்,  
>மேற்பால் ஒருவனும் அவன்கண் படுமே,	10  

>ஆசிரியருக்குத் துன்பம் நேரும்போது உதவ வேண்டும்.   
>அவருக்கு நிறைந்த செல்வம் கொடுக்கவேண்டும்.  
>அவரைப் பின்பற்றி நடப்பதற்குத் தயங்கக் கூடாது.  
>இப்படிக் கல்வி கற்பது முறையாகும்.  
>இது பெரிதும் நன்மை பயக்கும்.  
>ஏனென்றால், தன் வயிற்றில் பிறந்த உடன்பிறப்புக் கொண்ட பலரில் சிறப்புப் பெற்றிருப்பவனிடம் தாயின் மனமும் திரிந்து செல்லும்.  
>ஒரே குடியில் பிறந்த பலரில் மூத்தவனை வருக என அழைக்காமல் அவர்களில் அறிவுடையவன் வழியில் அரசாட்சியும் நடைபெறும்.  
>பிறப்பால் நான்கு பிரிவுகள் உண்டு.  
>அவற்றில் கீழ்க்குலத்தில் பிறந்த ஒருவன் கற்றிருந்தால் மேல்குலத்தில் பிறந்தவனும் அவனிடம் அடக்கமாவான்.  

>http://www.tamilsurangam.in/literatures/ettuthogai/purananooru/purananooru_183.html  

>தன்னாசிரியற்கு (பி- ம். தம்மாசிரியர்க்கு) ஓரூறுபாடு உற்றவிடத்து அதுதீர்த்தற்கு வந்து உதவியும் மிக்க பொருளைக் கொடுத்தும் வழிபாட்டு நிலைமையை வெறாது கற்றல் ஒருவற்கு அழகிது, அதற்கு என்னோ காரணமெனின், பிறப்பு ஒருதன்மையாகிய ஒருவயிற்றுப் பிறந்தோருள்ளும் கல்வி விசேடத்தால் தாயும் மனம் வேறுபடும், ஒருகுடியின் கட்பிறந்தபலருள்ளும் மூத்தோன் வருகவென்னாது அவருள் அறிவுடையோன் சென்ற நெறியே அரசனும் செல்லும், வேறுபாடுதெரியப்பட்ட நாற்குலத்துள்ளும் கீழ்க்குலத்துள் ஒருவன் கற்பின் மேற்குலத்துள் ஒருவனும் இவன் கீழ்க்குலத்தானென்று பாராது கல்விப் பொருட்டு அவனிடத்தே சென்று வழிபடுவனாதலான்.  

>http://www.tamilvu.org/ta/library-l1280-html-l1280ind-127697

## இலக்கணக்குறிப்பு விளக்கம்

**கடையரே** - தேற்ற ஏகாரம்   

## ஆங்கில கருத்தாக்கம் 


