உ

## குறள் எண் 

**கொடுங்கோன்மை  – குறள் – 0ருருக - 0551**  

## குறள் 

**கொலைமேற்கொண் டாரிற் கொடிதே அலைமேற்கொண்டு  
அல்லவை செய்தொழுகும் வேந்து.**  

## கொண்டு கூட்டும் முறை

**கொலை மேற்கொண்டாரிற் கொடிது, அலை மேற்கொண்டு அல்லவை செய்து ஒழுகும் வேந்து**

## குறள் சாரம் 

மக்களை அலைகழித்தல் கொலை செய்வதை விடக் கொடியது.  
தன் நாட்டுமக்களின் செல்வங்களை அடைய விரும்பி,  
அவர்களை அலைகழித்து, அதன் முலம் நீதியற்ற செயல்களை செய்து வரும் வேந்தன் (அ) நிர்வாகி,  
பகை காரணமாக கொலை செய்துவரும் கொலைகாரர்களை விட கொடியவன் ஆவான்.  

## பரிமேலழகர் உரை

**கொலை மேற்கொண்டாரிற் கொடிது** - பகைமைபற்றிக் கொல்லுதல்தொழிலைத் தம்மேற்கொண்டு ஒழுகுவாரினும் கொடியன்,   

**அலை மேற்கொண்டு அல்லவை செய்து ஒழுகும் வேந்து** - பொருள் வெஃகிக் குடிகளை அலைத்தல்தொழிலைத் தன்மேற்கொண்டு முறைஅல்லவற்றைச் செய்துஒழுகும் வேந்தன்.

## பரிமேலழகர் உரைகுறிப்பு   

அவர் செய்வது ஒருபொழுதைத் துன்பம், இவன் செய்வது எப்பொழுதும்துன்பமாம் என்பதுபற்றி, அவரினும்கொடியன் என்றார்.  
பால்மயக்கு உறழ்ச்சி.  
வேந்து என்பது உயர்திணைப்பொருட்கண் வந்த அஃறிணைச்சொல்.  
அலை கொலையினும் கொடிதுஎன்பதாயிற்று.    

## பொருட்குறிப்பு 

அவர் செய்வது ஒருபொழுதைத் துன்பம்,  
இவன் செய்வது எப்பொழுதும்துன்பமாம் என்பதுபற்றி, **அவரினும்கொடியன்** என்றார்.  
  
**அலை** கொலையினும் கொடிதுஎன்பதாயிற்று.    

## இலக்கணக்குறிப்பு  

பால்மயக்கு உறழ்ச்சி.  

**வேந்து** என்பது உயர்திணைப்பொருட்கண் வந்த அஃறிணைச்சொல்.  

## உயர் வள்ளுவ வகுப்பு காணொளி

https://youtu.be/8aXyj9R9n_E?t=1263 

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 

கவிக்கோ அப்துல் ரஹ்மான், இரசிகமணி டி.கே.சி  
https://youtu.be/8aXyj9R9n_E?t=1740 

## தொன்மையான சொற்கள்

**அலை** - அலைக்கழித்தல்   

## பொருட்குறிப்பு விளக்கம்


## இலக்கணக்குறிப்பு விளக்கம்

**வேந்து** என்பது உயர்திணைப்பொருட்கண் வந்த அஃறிணைச்சொல் - கொடிது என்று இருப்பதால் வேந்து என்பது பெறப்பட்டாலும், வேந்து என்பதற்கு வேந்தன் என்பது பரிமேலழகர் உரை. 

**உறழ்ச்சி** - ஒன்றைவிட மற்றதை உயர்த்திக் / தாழ்த்திக் கூறுவது.

உறழ்ச்சி - ஒலிகளில் மாற்றம் ஏற்படும்பொழுது பொருளிலும் மாற்றம் ஏற்படுவதற்கு உறழ்ச்சி என்று பெயர். சான்று : காக்கைப்போல கரியன் - உவமை, காக்கையிற் கரியன் - உறழ்ச்சி;  கடவுளைப்போல கருணை உள்ளவன் - உவமை, கடவுளைவிட நல்லவன் - உறழ்ச்சி. ஈண்டு கொலைத் தொழிலைச் செய்பவரை விடக் கொடியவன் குடிகளை அல்லல்படுத்தும் வேந்தன் என்பது உழற்ச்சி.  

கொலைமேற்கொண்டார் - பலர்பால்; வேந்தன் - ஒன்றன்பால்.  பலர்பாலில் தொடங்கிப் பலர்பாலில் முடிய வேண்டிய குறள் ஒன்றன்பாலில் முடிவது பால்மயக்கம்.      

உயர்திணை : பகுத்தறிவு கொண்ட மக்களையும் தேவரையும் நரகரையும் குறிப்பது உயர்திணை எனப்படும்.     அஃறிணை (அல் + திணை) (உயர்வு அல்லாத ஒழுக்கம்) - உயர்ந்த குலமும், சிறந்த ஒழுக்கமும், பகுத்தறிவும் இல்லாத உயிருள்ள பொருள்களையும், உயிர் இல்லாப் பொருள்களையும் அஃறிணை எனக் கூறினர். சான்று : மயில், காளை, புத்தகம், மண்.  

ஈண்டு கொலைமேற் கொண்டொழுகுவார் - உயர்திணை.  வேந்து - அஃறிணை.  வேந்தன் என்பது வேந்து என வந்தாலும் உயர்திணைப் பொருளாகக் கொள்ள வேண்டும் என்பதை உரையில் வேந்தன் எனக் குறிப்பிடுகிறார் பரிமேலழகர்.

## ஆங்கில கருத்தாக்கம் 


