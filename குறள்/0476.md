உ

## குறள் எண் 

**வலியறிதல்  – குறள் - ௦௪௭௬ - 0476**  

## குறள் 

**நுனிக்கொம்பர் ஏறினார் அஃதிறந் தூக்கின்  
உயிர்க்கிறுதி யாகி விடும்.**

## கொண்டு கூட்டும் முறை

**கொம்பர் நுனி ஏறினார் அஃது இறந்து ஊக்கின் உயிர்க்கு இறுதி ஆகிவிடும்**  

## குறள் சாரம் 

வினைவலி அறியாவழிப்படும் இழுக்கு  

## பரிமேலழகர் உரை

**கொம்பர் நுனி ஏறினார் அஃது இறந்து ஊக்கின்** -  
ஒருமரக்கோட்டினது நுனிக்கண்ணே ஏறிநின்றார்,  
தம் ஊக்கத்தால் அவ்வளவினைக் கடந்து மேலும்ஏற ஊக்குவாராயின்  

**உயிர்க்கு இறுதி ஆகிவிடும்** - அவ்வூக்கம் அவர் உயிர்க்கு இறுதியாய் முடியும்.  

## பரிமேலழகர் உரைகுறிப்பு   

நுனிக்கொம்பர் என்பது கடைக்கண் என்பதுபோலப் பின்முன்னாகத் தொக்க ஆறாம் வேற்றுமைத்தொகை.  
பன்மை அறிவின்மை பற்றி இழித்தற்கண் வந்தது.  
இறுதிக்கேதுவாவதனை இறுதி என்றார்.   
பகைமேற்செல்வான் தொடங்கித் தன்னால் செல்லலாமளவும் சென்று நின்றான் பின் அவ்வளவின்நில்லாது மனஎழுச்சியான் மேலும் செல்லுமாயின், அவ்வெழுச்சி வினை முடிவிற்கு ஏதுவாகாது அவனுயிர் முடிவிற்கு ஏதுவாம் என்னும் பொருள்தோன்ற நின்றமையின், இதுவும் மேலை அலங்காரம்.  
அளவறிந்து நிற்றல் வேண்டும் என்றமையின், இதனான் வினைவலி அறியாவழிப்படும் இழுக்குக் கூறப்பட்டது.    

## பொருட்குறிப்பு 
 
இறுதிக்கு ஏது ஆவதனை **இறுதி** என்றார்.    

பகைமேற்செல்வான் தொடங்கித் தன்னால் செல்லலாமளவும் சென்று நின்றான் பின் அவ்வளவின்நில்லாது மனஎழுச்சியான் மேலும் செல்லுமாயின்,  
அவ்வெழுச்சி வினை முடிவிற்கு ஏதுவாகாது அவனுயிர் முடிவிற்கு ஏதுவாம் என்னும் பொருள்தோன்ற நின்றமையின்,    
இதுவும் மேலை அலங்காரம். 

அளவறிந்து நிற்றல் வேண்டும் என்றமையின், இதனான் வினைவலிஅறியாவழிப்படும் இழுக்குக் கூறப்பட்டது.  

## இலக்கணக்குறிப்பு  

**நுனிக்கொம்பர்** என்பது கடைக்கண்என்பதுபோலப் பின்முன்னாகத்தொக்க ஆறாம் வேற்றுமைத்தொகை.  

**பன்மை** அறிவின்மைபற்றி இழித்தற்கண் வந்தது.    

பகைமேற்செல்வான் தொடங்கித் தன்னால் செல்லலாமளவும் சென்று நின்றான் பின் அவ்வளவின்நில்லாது மனஎழுச்சியான் மேலும் செல்லுமாயின்,  
அவ்வெழுச்சி வினை முடிவிற்கு ஏதுவாகாது அவனுயிர் முடிவிற்கு ஏதுவாம் என்னும் பொருள்தோன்ற நின்றமையின்,    
இதுவும் மேலை அலங்காரம். 

## உயர் வள்ளுவ வகுப்பு காணொளி

https://youtu.be/yeUUA0ph1e0?t=2084

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

மன எழுச்சியால் அளவு கடந்து நுனிக்கொம்பு வரை ஏறுதல் உயிர்க்கு இறுதிபயக்கும் என்பது கூறப்பட்டது.    

ஒரு வினையைத் தொடங்க அறிவதைவிட, நிறுத்தும் அளவு (இடம்) அறிய வேண்டும்.   
போர் முதலாக எந்த ஒரு செயலைத் தொடங்கும்போதும், எல்லை வகுக்காமலோ அல்லது வகுத்த எல்லையில் நிறுத்தாவிட்டாலோ அழிவு உறுதி என்பதை உணர்த்தும் உவமை.

## இலக்கணக்குறிப்பு விளக்கம்

**ஆறாம் வேற்றுமை உருபுகள்** - அது, ஆது, அ. உடைய என்பது சொல்லுருபாக வரும். சான்று : எனது நாடு - என்னுடைய நாடு.    

கண்ணினது கடை என்பது கடைக்கண் என்பதுபோல ஈண்டு கொம்பினது நுனி என்பதில்  வரவேண்டிய 'அது' என்னும் ஆறாம் வேற்றுமைத் தொகை பின்முன்னாகத் தொக்கி நுனிக்கொம்பர் என நின்றது.     

**ஏறினார் - மரியாதைப் பன்மை.**  ஏறினார் என்ற சொல் மரியாதையைக் குறித்து வந்தாலும், நுனிக்கொம்பில் ஏறியவனின் அறிவின்மை விளக்கும் இகழ்ச்சிக் குறிப்பு.       

**ஏதுப்பெயர் (காரணப்பெயர்)** - ஏதேனும் ஒரு காரணம் பற்றியோ, பல காரணங்கள் பற்றியோ வழங்கி வரும் பெயர். 
ஈண்டு ஊக்கம் (எழுச்சி) - காரணம், உயிர்க்கு இறுதி - காரியம்.  இறுதிக்குக் காரணம் ஊக்கமானதால் காரணப்பெயர்.

**பிறிதுமொழிதல் அலங்காரம்** -  புலவன் தான் கருதிய பொருளை அங்ஙனமே கூறாது மறைத்து, அதை விளக்குவதற்கு அதைப்போன்ற பிறிதொன்றினைக் கூறி விளக்குவதற்குப் பிறிதுமொழிதல் அணி அல்லது ஒட்டணி என்று பெயர்.         

**கூறப்பட்ட கருத்து** : மரத்தின் நுனியை அடைந்தவர் தம் முயற்சியால் இன்னும் ஏறிவிடலாம் என ஏறின், இறுதியில் உயிர் இழப்பர்.     

**விளக்க வந்த கருத்து** : தம் முயற்சியால் குறிப்பிட்ட அளவு சென்றவர் அதனோடு நிற்காது மேலும் செல்ல முனைவாராயின் இறுதியில் மடிவர். 

## ஆங்கில கருத்தாக்கம் 


