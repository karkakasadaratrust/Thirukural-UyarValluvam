உ

## குறள் எண் 

**அருளுடைமை - குறள் - ௦௨௪௨ - 0242**  

## குறள் 

**நல்லாற்றான் நாடி அருளாள்க பல்லாற்றால்  
தேரினும் அஃதே துணை.**

## கொண்டு கூட்டும் முறை

**நல்ஆற்றான் நாடி அருள் ஆள்க, பல்ஆற்றான் தேரினும் துணை அஃதே** 

## குறள் சாரம்   

**அருளினது சிறப்பு**   
நமக்குத் துணையாம் அறம் யாது என்றால்,  
எல்லா சமயங்கள் கூறும் பிரமாணங்களை ஆராய்ந்தாலும் துணையாவது அவ்வருளே, பிறிது இல்லை.  

## பரிமேலழகர் உரை

**நல்ஆற்றான் நாடி அருள் ஆள்க** -  
* அளவைகளானும்  
* பொருந்துமாற்றானும் நன்றானநெறியிலே நின்று,  
 நமக்குத் துணையாம் அறம் யாது? என்று ஆராய்ந்து,  
 அருளுடையராக,  
 
 **பல்ஆற்றான் தேரினும் துணை அஃதே** -  
 ஒன்றையொன்று ஒவ்வாத சமய நெறிகள் எல்லாவற்றானும் ஆராய்ந்தாலும்  
 துணையாவது அவ்வருளே, பிறிது இல்லை.

## பரிமேலழகர் உரைகுறிப்பு   

அளவைகளாவன பொறிகளான் காணும் காட்சியும், குறிகளான் உய்த்துணரும் அனுமானமும், கருத்தாமொழி ஆகிய ஆகமமும் என மூன்று.  
ஒப்புப்பற்றி உணரும் உவமையும், இங்ஙனம் அன்றாயின் இது கூடாது என்று உணரும் அருத்தாபத்தியும், உண்மைக்கு மாறாயஇன்மையும் என இவற்றைக் கூட்டி, ஆறு என்பாரும் உளர்.  
இவையும் ஒரு ஆற்றான் அவற்றுள்ளே அடங்குதலின் மூன்று என்றலே கருத்து.  
பொருந்துமாறாவது இது கூடும் இது கூடாது எனத் தன்கண்ணே தோன்றுவது. இதனை வடநூலார் உத்தி என்ப.  
ஆற்றான் என்பது வேற்றுமை மயக்கம்.  
ஒன்றை ஒன்று ஒவ்வாமையாவது மத வேறுபாட்டான் அளவைகளும் பொருள்களும் தம்முள் மாறுகோடல், அன்னவாயினும் அருள் துணை என்றற்கண் ஒக்கும் என்பதாம்.  
உயிரை விட்டு நீங்காது இருமையினும் உதவலின், துணை என்றார்.  
இவை இரண்டுபாட்டானும் அருளினது சிறப்புக் கூறப்பட்டது.  

## பொருட்குறிப்பு 

**அளவைகளாவன**  
* பொறிகளான் காணும் காட்சியும்,  
* குறிகளான் உய்த்துணரும் அனுமானமும்,  
* கருத்தாமொழி ஆகிய ஆகமமும் என மூன்று.  

* ஒப்புப்பற்றி உணரும் உவமையும்,  
* இங்ஙனம் அன்றாயின் இது கூடாது என்று உணரும் அருத்தாபத்தியும்,  
* உண்மைக்கு மாறாயஇன்மையும் என இவற்றைக் கூட்டி, ஆறு என்பாரும் உளர்.  

இவையும் ஒரு ஆற்றான் அவற்றுள்ளே அடங்குதலின்  
மூன்று என்றலே கருத்து.  

**பொருந்துமாறாவது**,  
* இது கூடும் ,  
* இது கூடாது எனத் தன்கண்ணே தோன்றுவது. இதனை வடநூலார் **யுக்தி** என்ப. 

உயிரை விட்டு நீங்காது இருமையினும் உதவலின், **துணை** என்றார்.  

இவை இரண்டு பாட்டானும் (குறள் 0241 & 0242),  
அருளினது சிறப்புக் கூறப்பட்டது.  

## இலக்கணக்குறிப்பு  

**ஆற்றான்** என்பது வேற்றுமை மயக்கம். 

**ஒன்றை ஒன்று ஒவ்வாமையாவது** மத வேறுபாட்டான் அளவைகளும் பொருள்களும் தம்முள் மாறுகோடல்,  
அன்னவாயினும்,  
அருள் துணை என்றற்கண் ஒக்கும் என்பதாம்.

## உயர் வள்ளுவ வகுப்பு காணொளி

https://youtu.be/tmY9ZAM60s0?t=1713

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**ஆறு** -  வழி, ஒழுக்கம்  
**அளவைகள்** - உண்மையை கண்டு அறிய உதவும் கருவிகள்.  
**பொறி** - ஐந்து பொறிகள் - காது, உடம்பு, கண், வாய், மூக்கு.  
**குறி** -     இரண்டு பொருள் ஒன்றை ஒன்று பிரியாமல் இருக்கும்பொழுது, ஒரு பொருளின் மூலமாக இரண்டாவது பொருளை அறியும் அனுமானம் செய்ய உதவும் வழி.  
**கருத்தாமொழி** - இறை வாக்கு  - உயர்ந்த ஒருவர் சொல்வதை ஆராய்ச்சியில்லாமல் அப்படியே ஏற்பது. ( மருத்துவர் கொடுக்கும் மருந்தை அப்படியே ஏற்பது போல )  
**பொருந்துமாறு** - நம் உள் உணர்வினால், இது சரி, இது சரியில்லை என்று அறிவது.
**மாறுகோடல்** - மாறுபடுவது.  
**இன்மை** - இல்லை   
**இருமையினும்** -  இருமை - இம்மை , மறுமை    
**ஒவ்வாமை** - பொருந்தாமை, கூடாமை

## பொருட்குறிப்பு விளக்கம்  

* அறம் யாது என்று ஆராய்ந்து அறியும் வழி இரண்டாவான.  
1. அளவைகளால் அளந்து அறிவது.  
2. உள் உணர்வினால் அறிவது.    

* பத்து வகை அளவைகள்  
1. காண்டல் ( பிரத்தியட்சம் )  
2. கருதல் ( அனுமானம் )  
3. உரை ( சப்தம் )  
4. இன்மை ( அபாவம் )  
5. பொருளொப்பு ( அருத்தாபத்தி )  
6. ஒப்புமை ( உவமானம் )    
7. பகுத்தறிதல் ( பாரிசேடம் )
8. ஐயக்காட்சி ( சம்சயம் )  
9. வழக்கு ( ஐதிகம் )  
10. இயல்பு ( சாம்பவலிங்கம் )

## இலக்கணக்குறிப்பு விளக்கம்

**ஆற்றான்** என்பது வேற்றுமை மயக்கம் - ஆற்றின் என்று இருக்க வேண்டியது ஆற்றான் என்று உள்ளது.

சொற்றொடர்களில் பொருள் ஐயம் நீங்கி நன்கு பொருள் விளங்குவதற்காகப் பெயர்களோடு சேர்க்கப்படும் உறுப்புக்கு உருபு என்று பெயர். இதனால் வேறுபடுத்தப்படும் பெயரின் பொருளுக்கு **வேற்றுமை** என்று பெயர். இவ்வேற்றுமை தமிழில் **எட்டு** வகைப்படும்.

**உருபு மயக்கம்** - தொடர்களில்,  பொருளுக்கு ஏற்றவாறு ஒரு வேற்றுமை உருபு அமையவேண்டிய இடத்தில், இன்னொரு வேற்றுமை உருபு வந்தமைந்து விடும். இங்ஙனம் வந்தமைந்தபோதும் பொருள் மாறாது. இதற்கு உருபு மயக்கம் என்று பெயர்.

**மூன்றாம் வேற்றுமை உருபுகள்** - ஆல், ஆன், ஓடு, ஒடு, உடன்.  
**ஐந்தாம் வேற்றுமை உருபுகள்** - இல், இன்.  

**ஈண்டு ஆற்றின் (ஐந்தாம் வேற்றுமை உருபு)  என்பது ஆற்றான் என்று ஆன்  (மூன்றாம் வேற்றுமை)  உருபு பெற்று வருவதால் வேற்றுமை மயக்கம்.**

## ஆங்கில கருத்தாக்கம் 


