உ

## குறள் எண் 

**கேள்வி – குறள் - 0௪கஉ - 0412**  

## குறள் 

**செவிக்குணவு இல்லாத போழ்து சிறிது  
வயிற்றுக்கும் ஈயப் படும்.**

## கொண்டு கூட்டும் முறை

**செவிக்கு உணவு இல்லாதபோழ்து, வயிற்றுக்கும் சிறிது ஈயப்படும்**

## குறள் சாரம் 

**செவிக்கு உணவாகிய கேள்வியது சிறப்பு**  

## பரிமேலழகர் உரை

**செவிக்கு உணவு இல்லாதபோழ்து** - செவிக்கு உணவாகிய கேள்வி இல்லாத பொழுது,  

**வயிற்றுக்கும் சிறிது ஈயப்படும்** - வயிற்றுக்கும் சிறிது உணவு இடப்படும். 

## பரிமேலழகர் உரைகுறிப்பு   

சுவை மிகுதியும் பிற்பயத்தலும்உடைய கேள்வி உள்ளபொழுது வெறுக்கப்படுதலான் இல்லாத போழ்து என்றும், பெரிதாயவழித் தேடல் துன்பமேயன்றி நோயும் காமமும் பெருகுதலான் சிறிதென்றும், அதுதானும் பின்னிருந்து கேட்டற்பொருட்டாகலான் ஈயப்படும் என்றும் கூறினார்.  
ஈதல், வயிற்றது இழிவு தோன்ற நின்றது.  
இவை இரண்டுபாட்டானும் கேள்வியது சிறப்புக் கூறப்பட்டது.    

## பொருட்க்குறிப்பு 

* சுவை மிகுதியும் பிற்பயத்தலும்உடைய கேள்வி உள்ளபொழுது வெறுக்கப்படுதலான் **இல்லாத போழ்து** என்றும்,  
* பெரிதாயவழித் தேடல் துன்பமேயன்றி நோயும் காமமும் பெருகுதலான் **சிறிதென்றும்**,  
* அதுதானும் பின்னிருந்து கேட்டற்பொருட்டாகலான் **ஈயப்படும்** என்றும் கூறினார்.    

இவை இரண்டுபாட்டானும் { 0411 & 0412 } கேள்வியதுசிறப்புக் கூறப்பட்டது.    

## இலக்கணக்குறிப்பு  

**ஈதல்**, வயிற்றது இழிவு தோன்ற நின்றது.  

## உயர் வள்ளுவ வகுப்பு காணொளி

https://youtu.be/8q-tsSd7gts?t=1000

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள்  

**நல்வழி - ஔவையார்**

**ஒரு நாள் உணவை ஒழி என்றால் ஒழியாய்  
இரு நாளுக்கு ஏல் என்றால் ஏலாய்-ஒரு நாளும்  
என் நோவு அறியாய் இடும்பை கூர் என் வயிறே!  
உன்னோடு வாழ்தல் அரிது** 	11  

என் வயிறே! இன்று உணவு கிடைக்கவில்லை.  
இன்று ஒரு நாளைக்கு மட்டும் சாப்பிடாமல் இரு என்று சொன்னால் இருக்கமாட்டேன் என்கிறாய்.  
வயிற்றுப் பசி கிள்ளுகிறது.  
இன்று நிறைய உணவு கிடைத்திருக்கிறது.  
இரண்டு நாளைக்குச் சாப்பிட்டுகொள் என்று சொன்னாலும் சாப்பிடமாட்டேன் என்கிறாய்.  
உணவுக்காக நான் போராடும் துன்பம் உணவுக்குத் தெரியவில்லை.  
உடம்புத் துன்பத்தை அதிகமாக்கிக்கொண்டே இருக்கிறாய்.  
அதனால் வயிறே! எப்படியும் உன்னோடு நிம்மதியாக வாழமுடியவில்லை.   

## தொன்மையான சொற்கள்


## பொருட்க்குறிப்பு விளக்கம்

 **பிற்பயத்தலும்** - பிற்காலத்தில் பயன் செய்யும்  
 **பெரிதாயவழி** - உணவு அதிகமாக உட்கொண்டால்   
 **தந்தேன்** - நம்மை விட உயர்ந்தவர்களுக்கு தருவது 
 **கொடுத்தேன்** - நமக்கு சமமானவர்களுக்கு கொடுப்பது   
 **ஈந்தேன்** - நம்மை விட தாழ்ந்தவர்களுக்கு ஈவது.
 
## இலக்கணக்குறிப்பு விளக்கம்

அறிவை வளர்க்கும் கேள்விச் செல்வத்தை ஏற்கும் செவி உயர்வு பெற்றது; ஒப்பீட்டில் வயிற்றுக்கு ஈயப்படும் உணவு இரண்டாம்பட்சமாகக் கொண்டு வயிறு இழிவு நிலை தோன்ற நின்றது.

## ஆங்கில கருத்தாக்கம் 


