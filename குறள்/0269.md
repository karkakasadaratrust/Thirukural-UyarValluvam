உ

## குறள் எண் 

**தவம் - குறள் - 0உ௬௯ - 0269**  

## குறள் 

**கூற்றம் குதித்தலும் கைகூடும் நோற்றலின்  
ஆற்றல் தலைப்பட் டவர்க்கு.**

## கொண்டு கூட்டும் முறை

**கூற்றம் குதித்தலும் கைகூடும், நோற்றலின் ஆற்றல் தலைப்பட்டவர்க்கு**

## குறள் சாரம் 

**சாவைத் தாண்டிச் செல்லும் ஆற்றல்**  
தவத்தால் வரும் ஆற்றலைப் பெற்றவர்களுக்கு எமனின் கையில் அகப்படாமல் அவனைக் கடந்துசெல்வதும் ஏற்படும்.  

## பரிமேலழகர் உரை

**கூற்றம் குதித்தலும் கைகூடும்** - கூற்றத்தைக் கடத்தலும் உண்டாவதாம்,  

**நோற்றலின் ஆற்றல் தலைப்பட்டவர்க்கு** - தவத்தான் வரும் ஆற்றலைத் தலைப்பட்டார்க்கு.

## பரிமேலழகர் உரைகுறிப்பு   

சிறப்பும்மை அது கூடாமை விளக்கிற்று.  
மன்உயிர் எல்லாம் தொழுதலேயன்றி இதுவும் கைகூடும் என எச்ச உம்மையாக உரைப்பினும் அமையும்.  
ஆற்றல் - சாபஅருள்கள்.  
இவை நான்குபாட்டானும் தவம் செய்வாரது உயர்ச்சி கூறப்பட்டது.    

## பொருட்க்குறிப்பு 

**ஆற்றல்** - சாபஅருள்கள்.  
இவை நான்குபாட்டானும் (குறள் 0266 - 0269) தவம் செய்வாரது உயர்ச்சி கூறப்பட்டது.    

## இலக்கணக்குறிப்பு  

**சிறப்பும்மை** அது கூடாமை விளக்கிற்று.  

மன்உயிர் எல்லாம் தொழுதலேயன்றி இதுவும் கைகூடும் என **எச்ச உம்மையாக** உரைப்பினும் அமையும்.    

## உயர் வள்ளுவ வகுப்பு காணொளி

https://youtu.be/39_hWl2IwTc?t=4122

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்

**கூற்றம்** - எமனது ஏவலன்   

## பொருட்க்குறிப்பு விளக்கம்


## இலக்கணக்குறிப்பு விளக்கம்

**உம் என்ற இடைச்சொல் சிறப்பும்மையாக வெளிப்படும்.** சிறப்பும்மை இருவகைப்படும்.   
1. உயர்வு சிறப்பும்மை   2. இழிவு சிறப்பும்மை.  
**சான்று** : உயர்வு சிறப்பு - உயர்ந்தவரால் பொருளைச் சிறப்பிப்பது. 'வள்ளுவரும் போற்றிய இல்லறம்'. இழிவு சிறப்பு - தாழ்ந்த பொருளை இகழ்ந்து கூறுவது. 'நாயும் பிழைக்கும் இந்தப் பிழைப்பு.' ~~பாரதியார்.  

**ஈண்டு தவத்தினால் எமனிடமிருந்தும் தப்பலாம் என்பதை உரைக்கக் குதித்தலும் என்ற  உம்மை, அவ்வாறு எமனிடமிருந்தும் தப்பமுடியாது என்பதை விளக்குகின்றது.**       

**இறந்தது தழீஇய எச்ச உம்மை** :- சான்று : சாத்தனும் வந்தான் - இங்கே கொற்றன் வந்தது அன்றி என்னும் பொருளைத் தந்தால் இறந்தது தழீஇயவெச்சம் ; இனிக்கொற்றனும் வருவான் என்னும் பொருளைத் தந்தால் எதிரது தழீஇய எச்சம்.  

**ஈண்டு கூற்றம் குதித்தலும் கைகூடும் என்று வருவதால், மன்னுயிர் எல்லாம் தொழுதலும் கைகூடும் என்பது எச்ச உம்மையாக உரைக்கப்படுகிறது.**

## ஆங்கில கருத்தாக்கம் 


