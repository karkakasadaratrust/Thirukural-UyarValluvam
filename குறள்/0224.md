உ

## குறள் எண் 

**ஈகை - குறள் - 0உஉ௪ - 0224**  

## குறள் 

**இன்னாது இரக்கப் படுதல் இரந்தவர்  
இன்முகங் காணும் அளவு.** 

## கொண்டு கூட்டும் முறை

**இரக்கப்படுதல் இன்னாது, இரந்தவர் இன்முகம் காணும் அளவு**

## குறள் சாரம் 

இரந்து கேட்ட பொருளையெல்லாம், ஈதலே அறமாகும்   
ஒரு பொருளைக் கையேந்தி இரந்தவர் அதனைப் பெற்றுக் கொண்டு அதனால் மகிழ்ச்சியில் மலரும் அவர் முகத்தைப் பார்க்கின்ற வரையிலும், இரத்தல் மட்டுமில்லை, இரக்கப் படுதலும் மகிழ்ச்சியானது இல்லை.

## பரிமேலழகர் உரை

**இரக்கப்படுதல் இன்னாது** - இரத்தலேயன்றி இரக்கப்படுதலும் இனிது அன்று,  

**இரந்தவர் இன்முகம் காணும் அளவு** -  
ஒரு பொருளை இரந்தவர்  
அது பெற்றதனால் இனிதாகிய அவர் முகங் காணும் அளவும்   

## பரிமேலழகர் உரைகுறிப்பு   

எச்ச உம்மையும் முற்று உம்மையும் விகாரத்தால் தொக்கன.  
இரக்கப் படுதல் - இரப்பார்க்கு ஈவல் என்று இருத்தல்.  
அதனை இன்னாது என்றது 'எல்லாம் இரப்பார்க்கு ஒன்று ஈயாமை' (நாலடியார்.145) கூடுங்கொல்லோ என்னும் அச்சம் நோக்கி.  
எனவே எல்லாப் பொருளும் ஈதல் வேண்டும் என்பது பெறப்பட்டது.  

## பொருட்குறிப்பு 

**இரக்கப் படுதல்** - இரப்பார்க்கு ஈவல் என்று இருத்தல்.  

அதனை **இன்னாது** என்றது _**எல்லாம் இரப்பார்க்கு ஒன்று ஈயாமை' (நாலடியார்.145)**_ கூடுங்கொல்லோ என்னும் அச்சம் நோக்கி.  

எனவே எல்லாப் பொருளும் ஈதல் வேண்டும் என்பது பெறப்பட்டது.  

## இலக்கணக்குறிப்பு  

எச்ச உம்மையும் முற்று உம்மையும் விகாரத்தால் தொக்கன.   

## உயர் வள்ளுவ வகுப்பு காணொளி

https://youtu.be/JCE6eg8qL6c?t=4194

## உயர் வள்ளுவ வகுப்பு ஒலி அமைவு 

 
## குறள் சார்ந்த கதைகள் 


## தொன்மையான சொற்கள்


## பொருட்குறிப்பு விளக்கம்

>**நாலடியார்.145 - பொருட்பால்  - 15 குடிப்பிறப்பு**

>**கல்லாமை அச்சம் கயவர் தொழிலச்சம்  
>சொல்லாமை யுள்ளுமோர் சோர்வச்சம்; - எல்லாம்  
>இரப்பார்க்கொன் றீயாமை அச்சம்; மரத்தாரிம்  
>மாணாக் குடிப்பிறந்தார்.** 

>உயர்குடிப் பிறந்தார்க்குப்,  
>1.	படியாமை ஓர் அச்சம்,  
>2.	கீழோர் தொழிலொன்றுசெய்தலும் அச்சம்,  
>3.	சொல்லத் தகாதவற்றுள்தவறிச் சொல்லிவிடுதலொன்றும் அச்சம்,  
>4.	இரப்பார்க்கு ஒன்று ஈயாமை முழுவதும் அச்சம்  

>இம்மாணாக் குடிப் பிறந்தார் மரத்தார் - இவ்வாறுமாட்சிமையில்லா உயர் குடியிற் பிறந்தார், நடுக்கடலில் மரக்கலத்திற் செல்வாரைஒத்தவராவர்

http://www.tamilsurangam.in/literatures/pathinen_keezhkanakku/naaladiyar/naaladiyar15.html
http://www.tamilvu.org/ta/library-l2800-html-l2800ind-131883

## இலக்கணக்குறிப்பு விளக்கம்

பெயர்ச்சொல்லுக்கும், வினைச்சொல்லுக்கும் இடையிலும், முன்னும், பின்னும் நின்று பொருளை விளக்கும் சொல் இடைச்சொல்.
அவை - ஏகாரம், ஓகாரம், உம்மை, கொல், மன், மற்று, என, என்று பல வகைகளில் வரும் 
அதில் உம்மை என்பது - எதிர்மறை, சிறப்பு, ஐயம், எச்சம், முற்று, எண், தெரிநிலை, ஆக்கம் என்னும் எட்டுப் பொருள்களில் வரும்.  
**ஈண்டு இரக்கப்படுதலும் என்பதில் உள்ள 'உம்' விகாரப்பட்டு இரக்கப்படுதல் என்று தொக்கி நிற்கின்றது.**   

முற்றும்மை என்பது பொருள் முடிந்து நிற்பதைக் குறிக்கும். சான்று : யாதும் ஊரே; யாவரும் கேளிர். (புறம் 192).  உலகம் யாவையும்... கம்பராமாயணம் கடவுள் வாழ்த்து.  இவற்றில் வரும் 'உம்' அதற்கு மேலே எதுவும் இல்லை என்பதைக் காட்டுகின்றது.    
**ஈண்டு முகங்காணும் அளவும் என்பது உரையில் உள்ளது; அளவும் என்பதில் உள்ள முற்றும்மை விகாரப்பட்டு அளவு என்று தொக்கி நிற்கின்றது.**

## ஆங்கில கருத்தாக்கம் 


